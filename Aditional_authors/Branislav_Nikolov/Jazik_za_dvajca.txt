Source: Јазик за двајца
Author: Пијан Славеј
Context:
НА КРАЈОТ НА СВЕТОТ САЛ ЗБОРОТ ЌЕ БИДЕ
(Кон „Јазик за двајца“ од Пијан Славеј) Пијан Славеј е поет што пишува песни што се
пеат и онакви што плачат да бидат испеани. И без разлика дали ќе бидат преведени на
јазикот на музиката или ќе останат само на хартија, тоа се песни ‒ жив копнеж и страст,
љубовна сила што раѓа и убива светови, мерак што не згаснува, севда(х) што се храни
од плотта, занес што сам себе си нарачува стрелачки вод. И, како и во своите настапи,
во своите претходни книги и албуми, така и во песните од „Јазик за двајца“, тој многу
умешно се доближува до уметноста на трубадурите, до нивната говорна, поетска и
музичка фикција, за во следниот миг силно да потсети на уште поблиската ни традиција
– севдалинката. Тоа е севдахот ‒ тој љубопев, таа опеана љубовна издишка, тој избор
„љубов или смрт/смрт или љубов“ (како во песната „На ѕидот“). Има тука и понекое танго,
и понекоја милонга, и шлагер, но и силно поврзување со македонската народна лирика
и преку јазикот и преку мотивите. Јазикот за Бранислав Николов (Пијан Славеј) е клучен
елемент, објект и субјект, негово лирско јас и глас. Тоа е жив македонски јазик, со ритам
и рима што поетот/пејачот ги чувствува и со срце и под кожа, со звучност и мелодичност
на кои им калеми дијалекти и архаизми (арач, ѕенѕар, налет) со леснотија и за читање и
за пеење. Ги калеми тој и мотивите („Калемење“ е песна од неговата книга „Полиграф“):
вода, очи, збор, песна, сон, уста, јазик, опул. Ги калеми толку лирски, толку посветено за
да рече, извика, од гради да викне стих на јазик за двајца (како насловната песна), со
речник од само едно име како градиво за куќата на љубовта, оти тој не само што пее туку
и верува дека: на крајот на светот сал Зборот ќе биде.
Александра Јуруковска
За авторот:
Пијан Славеј (Бранислав Николов) е музички перформер, автор и пејач во групата
„Фолтин“. Како дел од групата, зад себе има десетина студиски изданија, музика за преку
триесет театарски претстави и неколку филмови, меѓу кои, кандидатот за Оскар „Медена
Земја“, интернационално наградуваните „Исцелител“, „Со Љубов“, „Cash & Marry“ и други.
Со концертни настапи и театарски претстави гостувал во Хрватска, Италија, Австрија,
Словенија, Србија, Босна и Херцеговина, Албанија, Бугарија, Франција, Германија, Унгарија,
Израел, Русија, Црна Гора, Англија, Либан, Холандија, Белгија, Турција и Чешка. Кон крајот
на 2021 г. го оформува составот „Пијан Славеј“, а настапува и самостојно како кантавтор.
Објавил четири поетски книшки: „Креветизам и хоризонтала“ 2018, „Срчки“ 2020,
„Полиграф“ 2022 и „Јазик за двајца“ 2024.
=================================================================
Additional_Context:
Song title: ***
Song:
јас сум вселен
ти си вселена
во куќата на љубовта
љубовта раселена
=================================================================
Additional_Context:
Song title: ЈАЗИК ЗА ДВАЈЦА
Song:
ЈАЗИК ЗА ДВАЈЦА

и пред да се вљубам
со првите два-три разменети збора
ќе зачнам нов јазик
силен ќе го родам
таков ќе го раснам
срамежлив и невешт
јазик за двајца
на почеток девствен

и тогаш ќе потечат тивките думи
на зборливи усти ќе прилепам усни
со леплив бакнеж на меки лабијали
секој нов изгрев со Б ќе се пали

во нашиот јазик, јазикот за двајца
ќе снема веќе мисли што вредат да се кажат
ниту меѓу мртвите, ниту меѓу живите
ниту кај поетите, ниту, пак, во книгите

така без зборови ќе фатиме песна
и во таа песна ќе осамне име
неразбирлив звук, туѓинец за сите
просто ќе се чудат ‒ што пееме ние?!

во нашиот јазик, јазикот за двајца
ќе постои речник со само едно име
таму на почеток ќе нема баш ништо
на крајот на светот сал Зборот ќе биде
=================================================================
Additional_Context:
Song title: БЛОСОЕЊЕ
Song:
БЛОСОЕЊЕ

да го гушнеш фрижидерот
да ја подотвораш вратничката
да грабнуваш од пивцата
да офкаш и да пцуеш
и да ти е мило
што не било и било
и да ти е мило
што не било и било
=================================================================
Additional_Context:
Song title: СЛЕПИЛО
Song:
СЛЕПИЛО

сите твои слики
и тие што јас ги чкрапнав
и тие на кои сѐ уште не ме сакаш
и оние за кои сум љубоморен
(помалку или повеќе)
ќе ги распостелам в постела
солен и леплив врз нив ќе се стркалам
ќе се валам мераклиски
сѐ дури сите не се втиснат во плотта
стопени во медот
пресликани во потта
и тогаш ќе сопрам
ќе седнам, ќе те загледам
слика по слика
ко да гледам филм ‒
сиот твој живот на моево тело
сета моја снага ‒ храм на твојот лик

не сум те видел сто години
скоро цела недела

пак ме фаќа слепило
друго не ми се гледа
=================================================================
Additional_Context:
Song title: МОЛЧИ, МОЛЧИ, ЉУБОВ МОЈА
Song:
МОЛЧИ, МОЛЧИ,
ЉУБОВ МОЈА

зедов в раце маче
или тоа ме зеде
в гради го припив
предеше ‒ предев
и така од милост
сум го стегнал силно
та изостри канџи
мјаукна од болка
и фати да гребе
фати да копа
искина месо
искрши ребра
срце ми лизна
в заби го стегна

го прашав дали може
да убие од љубов
и мене да ме сака
дали има живци...
ме погледна чудно
и некако луто
сал во еден замав
скина гласни жици
=================================================================
Additional_Context:
Song title: НЕКОЛКУ ЗБОРА
Song:
НЕКОЛКУ ЗБОРА

и кога се пее
мојта песна не е долга
но секако е течна
кратка, јасна, болна
и сѐ што ќе викнам
ќе викнам од што морам
јас сум човек од неколку збора
јас сум човек од неколку збора

и кога се слави
без беседи, здравици, тиради
кревам чаша, правам тока
намигнувам и молчам
и сѐ што ќе речам
ќе речам од што морам
јас сум човек од неколку збора
јас сум човек од неколку збора

и кога се молам
не сум ни тогаш расипана плоча
и толку ќе шепнам
ќе шепнам колку морам
јас сум човек од неколку збора
јас сум човек од неколку збора
=================================================================
Additional_Context:
Song title: ТАМУ КАЈ ШТО ПРВПАТ ТЕ ЗАГУБИВ
Song:
ТАМУ КАЈ ШТО ПРВПАТ ТЕ ЗАГУБИВ

на светото место ја целивав правта
утрото ветуваше победа

и никој не ми кажа
дека во меѓувреме
душманот крвнички ме добива

и никој не ми спомена
дури бев на колена
дека и на молитва
Небото се подбива
=================================================================
Additional_Context:
Song title: АНАТОМИЈА НА ЕДНА ПОРАНЕШНА ЉУБОВ
Song:
АНАТОМИЈА НА ЕДНА ПОРАНЕШНА ЉУБОВ

ме обзема туѓата носталгија

поради листовите зацврстени
од поткревањата на прсти
за да бакнеш

поради шарениците
гламносани од двата славни пожари
што ѕверски те проголтале

поради стапалата
оформени од босите прошетки
и забревтаните машки стисоци

поради косите
избушавени и потем трајно искадравени
низ грубите збудалени прсти

поради начинот
на кој ја распетлуваш кошулата
на полни натопорени гради

и поради она, кога ти велам:
„колку си ми убава!“
а ти не ме погледнуваш
па се насмевнуваш:
„ех, да ме видеше тогаш
не е ништо сега ова!“
=================================================================
Additional_Context:
Song title: НА ЅИДОТ
Song:
НА ЅИДОТ

ќе ти дојдам со тајфа
ќе ти дојдам во мака
(пијано соната
број 2, опус 35,
Фредерик Шопен)
стрелачкиот вод сам ќе си го најмам
сам ќе си го платам
ќе ме следат со внимание
од пристојно растојание
со вродена почит
за некој што сам си ја нарачал смртта
ќе ставам крупен бакшиш на секоја пушка
и јас ќе заповедам кога ќе треба
кога право в срце ќе ме згоди таа песна
ќе наредам стрелба од трепетно грло:
„љубов или смрт!“
„смрт или љубов!“
потпрен на ѕидот од твојата куќа
уште пред да пукнат
веќе ќе сум мртов
=================================================================
Additional_Context:
Song title: НЕ МЕ ВОЗНЕМИРУВАЈ
Song:
НЕ МЕ ВОЗНЕМИРУВАЈ

гледам како водиш една твоја стара љубов
додека за нашата водиме разговори
милуваш лице
чекаш да проговори
дури водиш љубов
седам на подот
потпрен со грбот
на кревет што се кроти
дури водиш љубов
седам на подот
потпрен со грбот
на кревет што се смирува
со задишан насмев
се поткреваш да бакнеш
и ме вознемируваш
не ме вознемирувај!
=================================================================
Additional_Context:
Song title: ОВОШНИ ПЕСНИ
Song:
ОВОШНИ ПЕСНИ

некои собираа солзи во шамичиња
други деликатно распнуваа пеперуги
ти љубеше да збираш вкусни вински усни
замижани бакнувања сочувани во думи
гризнати лубеници, капинки и дуњи
благо ферментирани вкусни вински усни
=================================================================
Additional_Context:
Song title: ПАЛИМПСЕСТ
Song:
ПАЛИМПСЕСТ

најсветлиот ден ‒
со мојот лик
го презапомнуваш

најтемната ноќ ‒
со мојот здив
ја презатоплуваш
и секоја мерак-уличка
сега по мене ја викаш

а јас оздола гледам
оздола слушам
оздола читам
=================================================================
Additional_Context:
Song title: НÀ ЗДРАВЈЕ
Song:
НÀ ЗДРАВЈЕ

вода пијат очиве
лута вода однатре
ние вино точиме
и пиеме нà здравје

еден збор си дадовме
зборот беше радосен
кога беше, либе,
ле зборот падна лажовен?!

јас те зедов за рака
ти ме пушти од рака
па си песна запеав
една песна нà мака

вода пијат очиве
лута вода однатре
ние вино точиме
и пиеме нà здравје
=================================================================
Additional_Context:
Song title: НЕКА ТЕЧЕ ЉУБОВТА
Song:
НЕКА ТЕЧЕ ЉУБОВТА

нека тече љубовта
не чувајте ‒ не бранете
ќе надојде, ќе пробие
ќе поплави, ќе однесе
не се вразумувајте
не пренасочувајте
нека тече песната
игрива во брзаци
тешка на слаповите
моќна во устијата
нека расне љубовта
со растот на музиката
сонливиот дует
нека се повторува
нека се возбудува
нека се размножува
на крај нека грмне
симфониски накотена
бујно нека пупи
силно нека потера
ко семејно стебло
во семеен албум:
двајца ќе се доселат
едночудо ќе населат
тие ќе се отселат
и пред да се раселат
пак ќе се соберат
пак ќе се згнетат
во проштална слика
во кадро за спомен
сите ќе се навалат
над изворот на љубовта
сите ќе се потпрат
на стариот корен
=================================================================
Additional_Context:
Song title: ПОТРЕБНО Е ЧУДО ДА ВОСКРЕСНЕ ЧОВЕК
Song:
ПОТРЕБНО Е ЧУДО ДА ВОСКРЕСНЕ ЧОВЕК

срцето повторно брзоплето јурна
збудалено
ко стално
пароксизмално

докторите најдоа начин да го збунат
да исклучат мотор
и пак да го вклучат

за момент немав срце
тоа срце стивна
умре еднаш такво
а инакво живна

за момент немав срце
добив срце лудо
потребно е чудо да воскресне човек
да воскресне човек потребно е чудо
=================================================================
Additional_Context:
Song title: ГНЕЗДО
Song:
ГНЕЗДО

на вишните гранки
или долу в стебло
на дното или в небо

за добрата љубов
нема лошо гнездо

за добрата љубов
нема лошо гнездо
=================================================================
Additional_Context:
Song title: ДВЕ ПТИЦИ
Song:
ДВЕ ПТИЦИ

бевме тандем, птици две
една пролет ‒ еден лет

бевме тандем, птици две
сега в расплет слетавме

јас сум, пиле, птица црна
нема оттука да мрднам

ти си, пиле, птица бела
тебе браќа ќе те селат

и ќе дојде зима тука
в празно гнездо ќе се стуткам

сам на светот, како утка
таа песна беше утка

сам на светот, како утка
таа песна беше утка?
=================================================================
Additional_Context:
Song title: КРСТ
Song:
КРСТ

го слушав здивот на перницата
удираше тежок како ноќна далга

ти топло ме ослови
легна, ми подаде рака

но, што е ова што се случи?
се свртив да прашам

жалица пелин-мед ми даде
твој си е крстот, тивко ми рече

земи ги стигмите
земи ги шајките
твој си е крстот
одмени ме мене
=================================================================
Additional_Context:
Song title: САМИЦА
Song:
САМИЦА

ко песна што се пее
на друг крај на светот
а ушите се тука
глуви цело лето.
ко камен себеотфрлен
копиле ‒ туѓ проблем
осамен во самица
сама ѕвезда Даница.
ко филм што сјајно отвора
а после не ти проаѓа
и збор што ти се свиѓа
а в речник си го стиснал
оти немаш таква мисла
па тогаш нема смисла.
ко гитара што сѐ може
а в раце ти е лута
така и јас молчам
јалово ти цутам
=================================================================
Additional_Context:
Song title: ЅЕНЅАР
Song:
ЅЕНЅАР

трескаат вратите
пред мене и зад мене
кошулата се дрпа
чевлите се литат
се арчат парите
ама јас не се движам
јас сум недвижнина
застоена и пуста
каснат јазик
во затната муцка
лет во место
смрзнат залет
чуј ме и почуј ме
нека е налет ‒
ниту ти доаѓам
ниту останувам
само си ѕенѕам
си танцувам внатре
=================================================================
Additional_Context:
Song title: СРНА НА ПАТОТ
Song:
СРНА НА ПАТОТ

те кутнав на патот
на капак те метнав
префрлив ќебенце
до тебе легнав

снегулките ни полнат очи со лапавица
отсекогаш си мислела дека сум кукавица

ах, ранета срно!
на топлиот капак летаме грбно
до небото сино
до небото црно

ранета срно!
нема веќе рамно, сега само стрмно
кон синото небо
кон небото црно
=================================================================
Additional_Context:
Song title: ШТИПНИ МЕ ДА ЗНАМ ДЕКА НЕ СОНУВАМ
Song:
ШТИПНИ МЕ ДА ЗНАМ ДЕКА НЕ СОНУВАМ

ах, како чекам да седнеш спроти мене
утрово одбираме пак да не се будиме
не го пеглаш стутканиот фустан од Охрид
ми зборуваш за вестите од светот
за загинатите и војните
за патувањата што ги сониме
со парите што најпосле сме ги наброиле
ги плетам прстите во твоите
го дувкам праменчето ‒ пламенче од среќа
замислуваш желба
ја потпираш главата на мојата
старееме ко деца
=================================================================
Additional_Context:
Song title: Mr SANDMAN, BRING ME A DREAM
Song:
Mr SANDMAN, BRING ME A DREAM

паѓам на мокриот брег на езерото
ти крај мене седнуваш ситна
стуткана во студот од крајот на разговорот

таму зад нас
две косилки тажачки песни вијат
мириса на заспана ноемвриска риба

ја отфрлам удобната визија за себе
мора да се прифатам за да преживееме
прошепнувам ‒ не постојам!
ти пак премолчуваш
и легнуваш врз мене
како врз саканиот ‒
по една трагично загубена битка
=================================================================
Additional_Context:
Song title: ЛАГАДИН
Song:
ЛАГАДИН

годините без нас ја мекнеат волјата
годините без нас го слабеат телото
рака под рака влегуваме во водата
вдишуваме шлагер што лебди над езерото
=================================================================
Additional_Context:
Song title: НЕ СТАВАЈ КАРМИН
Song:
НЕ СТАВАЈ КАРМИН

тапанџијата го следи ороводецот
кога меко цапнуваш, тропнувам со прачката
кога тешко згазнуваш, грмам со чукалото
кога застануваш
кога ме погледнуваш
тогаш си мислам:
ќе скокнеш ил ќе писнеш?
ќе свртиш ли од зглоб со шамичето без напор?
што ќе биде следно
се прашувам зинат...
накитени празни коли зад нас трубат-свират
а ние бавно се кршиме по патот.
што сака нека биде
не ставај кармин
не суши бакнеж
на устето масно
=================================================================
Additional_Context:
Song title: СЕРБЕЗ
Song:
СЕРБЕЗ

зборот што го насобрав
само да те задржам
го однесе ко лисје
ко гранки за потпал
под кожа веќе нема да те допрам

ах, реко моја
не постојат брани што тебе ќе те сопрат
што ќе ти е сега мојов вечен оган
штом некој нов месец над тебе гори
и поткрева шумно возбудени води...
ми велиш дека никогаш нема да си одиш
и притоа незнајно во себе носиш
изворно ветување за ладно истекување
а против тоа ништо не можеш да сториш

кој влегол двапати
во истата река
тој влегол двапати
во истата жена

си слушнала ли некогаш зажеднета река
жално ќе те прелаже, тажно ќе те поболи
на водата се верува само по дождови
на водата се верува само по дождови
=================================================================
Additional_Context:
Song title: ВКУСНИ ВИНСКИ УСНИ
Song:
ВКУСНИ ВИНСКИ УСНИ

ја испивам росата од усните
во градиве се питоми татнеж
трепетно сонце заоѓа зад насмевот
ја предавам душава низ бакнеж
=================================================================
Additional_Context:
Song title: РИТУАЛИ
Song:
РИТУАЛИ

те халуцинирам.
стапалата шлапкаат дожд
во ритамот на нашата замислена заедничка песна
пукаат зглобовите
крцкаат прстите и забите
гмечиме месо меѓу скелетите
што копнеат да врзат коска
и најпосле сме сами

те подигам в раце
ме вклештуваш со нозете
ме влечеш силно кон себе
те втиснувам в гради

мирисаш на сонот
сонот корне на тебе
те држам така в раце
на високи гранки

раскрили се
вивни се
ама да се вратиш
=================================================================
Additional_Context:
Song title: ШТРКОТ
Song:
ШТРКОТ

ноќта пред да се родиш
пред да го прелета западниот планински венец
пред да те снесе в Матка
те донесе тука
тропна на прозорецот
со бебешкото врзопче во клунот
и рече, ме нашол запишан во твојата натална карта.
а што си ми ти, го прашав.
рече, ќе тропнеш ти некогаш пак на прозорецот
и тогаш ќе влезеш на голема врата
=================================================================
Additional_Context:
Song title: УТРЕ
Song:
УТРЕ

утре ќе те украдам
на неколку дена ќе ја скријам од светот
ќе ја врзам за себе таа убавина
сѐ дур не се наситам
а за тебе ненаситен сум роден
и таков ќе си заминам
=================================================================
Additional_Context:
Song title:АЈАХУАСКА
Song:
АЈАХУАСКА

седиш сама
на летот за Ајахуаска
ти таму еднокрила
јас овде еднокрилец
но, ете, можело и така

добро е што не пуштаат музика во авионите
ја слушаш онаа во главата
и не знаеш дека ти живеам в уста
лежејќи на топлиот брачен јазик
под сводот палатум дурум
капејќи се во голтките бело вино
и кафето без цигарите

седиш сама на летот за Ајахуаска
и не знаеш дека ти живеам в уста

вчеравечер, кога се поздравивме
останав таму со последниот бакнеж
=================================================================
Additional_Context:
Song title:НОЕ ДРЕМЕ ГОРЕ НА ТЕРАСАТА НА ГОРИЦА
Song:
НОЕ ДРЕМЕ ГОРЕ
НА ТЕРАСАТА НА ГОРИЦА

еве го и Потопот
те чекам да се јавиш
прекинати се врските
и небото се празни
а белки ќе се најде
умен галеб да те најде
на софра со песна
долу в Трпејца
наоколу винари
ем белограѓани
морнари демнат
плашејќи се да пријдат
мислејќи те сирена

не, нема да чекам
до последна капка
в грло ја цедам
последната надеж

знам дека сакаш зајдисонца стрвно
ќе рипнам, ќе пливам
кон првиот залез
=================================================================