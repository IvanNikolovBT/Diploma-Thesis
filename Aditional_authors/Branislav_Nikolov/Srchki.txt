Source:Срчки
Author: Пијан Славеј
Context: 
=================================================================
Additional_Context:
Song title:
Song:
СЕНКИ

небото гори во модар пламен
сенки се кријат под дрво под камен
сенки се кријат под нашите чевли
времето заспива точно на пладне

и сѐ дури спие постои надеж
дека меѓу нас нема да пукне
дека меѓу нас нема да падне
еднаш засекогаш, само ќе клапне

но времето нема вечно да спие
ќе почне да врти, да чука, да трае
и сенки ќе тргнат од нашите чевли
ќе кружат ко стрелки на часовник, напред

мувите зујат над нашите глави
мршојадци кружат над уморен бакнеж
небото гори во модар пламен
небото гори во модар пламен
=================================================================
Additional_Context:
Song title:БУКЕ НА ЕДЕН ДОБРО ОДЛЕЖАН БАКНЕЖ
Song:
БУКЕ НА ЕДЕН ДОБРО ОДЛЕЖАН
БАКНЕЖ

миризбите не ветреат...
коњакот, закопан во ровот
на старата загубена битка
копнее за моите жедни усни
и нејзините заоблени самогласки

го чував за победата
француски

а она црно зрно грозје
што го тркалавме ваму-таму
во бакнежот со заедничко каснување
и сокот што го преточувавме
од клунот во клунот
од грло во грло го пролевавме
и потем во крвта го зовривавме
и в срце го складиравме
еве, дури сега ми доаѓа на нос

миризбите не ветреат...
ветерот ги носи низ времето
галејќи ја по вратот, косите и дланките
тука пред носот ко цвеќе на сонот
што накратко го отсонувавме
и подзаборавивме

•

симултан бакнеж
се прави едновремено
не – јас да го барам
а ти да го даваш
=================================================================
Additional_Context:
Song title:БЕЛАТА СМРТ НА ЕДНА КРАТКА ЉУБОВ
Song:
БЕЛАТА СМРТ
НА ЕДНА КРАТКА ЉУБОВ

не заспивај уште
држи ме буден
уште сме тука
уште сме вудве

мигнеш ли сега
и ќе нѐ снема
чудо сме ние
кревка идеја
дремнеш ли сега
и ќе нѐ снема
чудо сме ние
три кратки дена

не заспивај уште
држи ме буден
уште сме живи
уште сме вудве

те држам за рака
те држам за збор
најтоплиот бакнеж
за добра ноќ
=================================================================
Additional_Context:
Song title:ТУКУТАКА
Song:
ТУКУТАКА

ти ги сакам очите
но не тукутака –
некогаш замижуваш
и не знам што замислуваш
одлутана, заглавена
на шестата страна
од книгата што заспала
во скутот и преде

ти ја сакам кожата
темна и мазна
но не тукутака –
ти зборувам, намовнува
па мислам е од зборот
мислам е од гласот
а нема врска, ете
од свежото е ветре

сакам кога молчиш
а ти тукутака
ме пропушташ низ срце
слободно да паѓам
ко топче што бие
во тилтован флипер
без струја и напон
без никаков напор
=================================================================
Additional_Context:
Song title:ИГРИВО СРЦЕ
Song:
ИГРИВО СРЦЕ

ако во овие сабајлиња без гајлиња
будејќи се
случајно уловиш некој убав сон
мамејќи го со тоа игриво срце
тогаш, мижи
не отворај очи одеднаш
одмотувај полека

ако се откине
ќе го пуштиш по вода

ако во овие сабајлиња без гајлиња
будејќи се
случајно уловиш некој убав сон
мамејќи го со тоа игриво срце
тогаш, сонувај ме мене
и долго не излегувај од соба
=================================================================
Additional_Context:
Song title:СТРАНЦИ ВО НОЌТА
Song:
СТРАНЦИ ВО НОЌТА

чув како ги креваш очните капаци
не мрдаш, се плашиш, мислиш уште спијам

добро беше ноќеска и уште сме во прегратка
па, сепак, вчерашна, прегратка непреспана

се плашиш од моето покајничко будење
десетици будилници црцорат низ прозорец

ќе биде ли подобро или ќе е полошо
од сонот што мислиш дека сѐ уште го сонам

а можеби знаеш дека одамна сум буден
ако прв заспав, сигурно и грчев

утрово е свежо, со гради те наслушувам
ќе молчи ил’ ќе пее отрезнато срце
=================================================================
Additional_Context:
Song title:ГАЛЕЖЛИВО
Song:
ГАЛЕЖЛИВО

некосени мајски треви
запуштени рајски коси
а низ нив ме чешлаат
отровници боси

секоја змија
красен прстен носи
и јаболко сочно
сака да ми даде

вчера би гризел
вчера би крадел
добро е, утрово
не сум многу гладен
=================================================================
Additional_Context:
Song title:
Song:
АБРАКАДАБРА

ноќна птицо
дење спиеш
сонуваш месечина
може да те ослепи
малку дневна светлина

ноќна птицо
дење спиеш
сонуваш месечина
со крилцата на очи
главата под перница

електрична месечина
изгрева на улица
јата црни птици
бркаат виулица

сега знам што ќе речеш
можам да се кладам:
магична е ноќта!
абракадабра!

гледај, ноќна птицо
црвена ветерница
тешко црно вино
и црвена темница

сега знам што ќе речеш
можам да се кладам:
ќе летаат пердуви!
ноќта е млада

сега знам што ќе речеш
можам да се кладам:
утрото е мудро
а ноќта е храбра!
=================================================================
Additional_Context:
Song title:ШПИРИТУС МОВЕНС
Song:
ШПИРИТУС МОВЕНС

не е добро, драга моја
ич не е добро!

сум мочал на отворено
и дуќан не сум затворил
сум паднал сред улица
сум нејќел да станам
сум сакал да лежиме
да си муабетиме

не, не е добро, драга моја
ич не е добро!

лошо сум се закопчал
уста не сум запетлал
сум го спружил јазикот
малку сум го поткасал
=================================================================
Additional_Context:
Song title:ЈАЗИК
Song:
ЈАЗИК

секогаш се гадевме
панично ги вадевме
влакната од нашиот
заеднички јазик

но го заборавивме
зборот што го знаевме
на врв ни е на нашиот
заеднички јазик

едниот на другиот
солзите ги лижевме
мевлем лачи нашиот
заеднички јазик

а кога се сакавме
во устите се котеа
мојот и твојот
македонски јазик
=================================================================
Additional_Context:
Song title:РАСПЕСНИЕ
Song:
РАСПЕСНИЕ

утрово со песна главата ја чукам
јата биљбиљ-зборој над глава ми кружат
гледам колку можам повеќе да фатам
ги затворам в кафез и префрлам чаршаф

ти сѐ уште спиеш и сонот ми го крадеш
не сонувам ништо освен тебе, знаеш
а послатко буди од мирис на кафе
мојата песна затворена в кафез

чаршафот паѓа, песната ечи
покриваш уши, велиш, ти пречи
и биљбиљ-зборојте не ми се среќни
летнете зборој, вратете се в речник!
=================================================================
Additional_Context:
Song title:АРАПСКИ НОЌИ
Song:
АРАПСКИ НОЌИ

саноќ ги вртам најблагите думи
те нудам со шербет потурени фрази

која комбинација зборови, душо
го отвора сефот во твоите гради
=================================================================
Additional_Context:
Song title:СИТЕ ЛИЦА НА ЧОВЕКОТ
Song:
СИТЕ ЛИЦА НА ЧОВЕКОТ

во прво лице сонува
во второ лице љуби
во трето озборува
во множина припаѓа
во второ не припаѓа
во трето, за други
не се ни труди
=================================================================
Additional_Context:
Song title:
Song:
ЧУВАЈ СЕ

чувај се од свињата што глуми гомномразец
чекај ја во калта, разоткриј ја во тињата
чувај се од свињата што грофта дека лае
ќе стане дома миленик, ќе игра со дечињата

чувај се од лице што се крие кога плаче
чувај се од лице што ја покрива насмевката
чувај си го грбот штом ти пружи некој раче
и Господ да те чува од на Господ бељата

и тогаш кога очите во очите ќе нурнат
и тогаш нема нешто многу за верување
се лажеш дека најпосле вистината е гола
ќе видиш уште една кожа за слекување

чувај се од маските што живот значат
далеку поудобни од голата фаца
чувај се од маските што живот значат
прилично попривлечни од голата фаца

(ех... глумци колку сакаш!)
=================================================================
Additional_Context:
Song title:МИЗАНТРОПИЈА

Song:
МИЗАНТРОПИЈА

јас не знам да пијам
знам да се свињосам
со голтки цунами
ја цуцам ракијата
ја удавив душата
го потопив срцето
ја ебав пристојноста
го наквасив грлцето
во име на љубовта
на веродостојноста
сите ги вџашив
ја намалив бројноста
многу е просто
го срушив мостот
ѕверовите се поарни
од луѓето, сто посто

од време на време
да бидеме искрени
добро е човек
малку да се приземји
ај да си признаеме
соберете сили –
ниту сум ви драг
ниту сте ми мили
а луѓе само пес може да сака
и тие за љубовта знаат да вратат
но од благодарноста најмногу ме плени
што „кучки“ ги викаат кутрите им жени
=================================================================
Additional_Context:
Song title:ХЕЈТ
Song:
ХЕЈТ

љубам да хејтам
хејтам од љубов
хејтам сѐ шо прета
и живо и мртво
јас без хејтот светот
не мо’м да го смислам
хејтам, значи постојам
комплиментот нема смисла

си хејтам дома сам
а хејтам и во друштво
со хејтомисленици
си хејтаме групно
хејтам од љубов
несреќна и клета
работам на случајот
и сам да се хејтнам
=================================================================
Additional_Context:
Song title:
Song:
КАЈ ЌЕ ОДИ СЕТО ТОА САКАЊЕ

кај ќе оди сето тоа сакање!?
ќе пеплосаат љубовниците
(оние што ги знаеме
и ние што ги знаевме)
ќе паднат дрвјата
со врежани прострелни срца
ќе ни стврдне јазикот
прегратката сопствените гради ќе ги стегне
но ќе останат песните
и во нив приказните
најсочуваните и незаборавните
оти сакањето не е нова идеја
од татка и мајка, баба и деда
оти песната толку ни треба
и ќе треба да се спасува
да се носи на грб ако треба
за да се преживее
за љубовта да остане вечна
=================================================================
Additional_Context:
Song title:ЗАБЛУДИ
Song:
ЗАБЛУДИ

станете порано
видете го сонцето
што го злати трњето
и сувите секрети
на ноќните заблуди

ако ми се дигна
тоа не значи дека ми се допаѓаш
ако се намокрив
тоа не значи дека те посакав
=================================================================
Additional_Context:
Song title:СРЦЕЛИЈА
Song:
СРЦЕЛИЈА

скршив гранка
ги сметив зад мене стапалките
препливав три длабоки реки
ги изгубив трагачите
ги стопив отисоците
зедов ново име, нов пасош
ги бричав мустаците
ги откажав пороците
ги раштимав гласилките
замижав и занемев
ги секнав мислите
ги заменив половите
компасите ги полудев
и за секој случај
го разместив небото
(сите ѕвезди и соѕвездија)
но немаше спас
ти пак ме најде
моја Срцелија
=================================================================
Additional_Context:
Song title:КЛИНЧ
Song:
КЛИНЧ
(танго антипатос)

песна по песна
рунда по рунда
не сум веќе грд
малку сум и убав
земи ме ваков распеан и улав
дур сум жива вода божествено љубам

раз-два-три, ми броиш
ме бодриш да стојам
ти ли ќе си мојот шампионски појас
земи ме ваков распеан и улав
дур сум жива вода божествено љубам

ако може песната човек да ме направи
зошто не би можела да те стори љубовник?
ако може песната мерак да ти направи
зошто не би можела да ме стори љубовник?
песна по песна
рунда по рунда
спуштај го гардот
пуштај да те гушкам
земи ме ваков распеан и улав
дур сум жива вода божествено љубам
=================================================================
Additional_Context:
Song title:ПОЈАНИЦА
Song:
ПОЈАНИЦА

не сонувам големо
правам ситни планови
толку колку за мене
за вас - ако погодам
за вас една песна
однатре ме скокотка
планот ми е побрзо
гради да си отворам
да го пуштам биљбиљот
дури му е времето
жално ќе е, распеан
да не го ослободам
не сонувам големо
правам ситни планови
толку колку за мене
за вас - ако погодам
колку пара уши
ти требаат, песно
да те вивнат високо
за да не те соборам?
=================================================================
Additional_Context:
Song title:ПРОБАЈ!
Song:
ПРОБАЈ!

пробај!
пробај дури има
пробај дури можеш
дури си млад
пробај!
да не биде после дека нема
да не пожалиш некогаш дека си пропуштил
пробај!
не си ти толку незаинтересиран како што велиш
еве ти, пробај!
не биди завидлив
малку е тоа што навистина вреди
=================================================================
Additional_Context:
Song title:ЕБАНГЕЛИЕ ПО ЗИФРЕДИ
Song:
ЕБАНГЕЛИЕ ПО ЗИФРЕДИ
(+18см)

ѓаволот тогаш се сложи со Господ
сите порно глумци да умрат во потоп
и повеќе никој да не види порно
да нема ич мрсно, сал да е посно

но еден пар глумци влезе кај Ное
го крлаа бродот во немирно море
и штом потоп спласна и бурата сопре
излезе пред нив културното поле

„светот без порно е напорно место“
викна тој славен филмски директор
голем рефлектор го заблесна сетот
„акција, деца, спасете го светот!“
=================================================================
Additional_Context:
Song title:НЕЗНАЈНИОТ ЉУБОВНИК
Song:
НЕЗНАЈНИОТ ЉУБОВНИК

на гробот на незнајниот љубовник денес
девиците положија букет свежо цвеќе
седеа на каменот и пушеа џоинт
играа со цвеќето „ме сака-ме нејќе“

за него слушале од нивните мајки
овие им пееле епски тралалајки
приспивни за јунакот што една ноќ во градот
благословел жени само со оргазмот

незнајниот знаел цела ноќ да ебе
и знаел да сврши без да стане татко
старите велат, дотогаш и оттогаш
немало маж со тој ХХХ-фактор

велат, Казанова не му бил ни до колена
и Дон Жуан е ѕвезда, но не е толку голема
жално е и тажно кога едно вакво маже
ќе заврши славно без име да си каже
на гробот на незнајниот љубовник денес
девиците положија букет свежо цвеќе
седеа на каменот и пушеа џоинт
играа со цвеќето „ме сака-ме нејќе“
=================================================================
Additional_Context:
Song title:ПИГМАЛИОН ВО ОБИД
Song:
ПИГМАЛИОН ВО ОБИД

да те прашам, кукле, дали е океј
да пробаме да влеземе во некој музеј?
имам вешти раце, ти си страшна мома
можеби во Лувр, можеби во МОМА?

дај да те ѕирнам под белите гаќи
како ќе те запомнам, така свет ќе памти
и ќе се возбудува пред мермерот мазен
со мојот потпис исклесан под тврдото газе
=================================================================
Additional_Context:
Song title:КОГА СОНОТ ЗАМИНА ПЕНЗИЈА
Song:
КОГА СОНОТ ЗАМИНА ПЕНЗИЈА

кога сонот замина пензија
замина одеднаш и сам
на креветот вдлабнат од мечтаење
по сокакот поплочен од отсутно чекорење
во дупките со лош поглед и слаб промет
едноставно, престана да работи, се повлече

кога сонот замина пензија
не доби ни златен сат
ни проштален ручек со колегите
само жален насмев од девојките
разубавени од тоа апла загледување
тие што минаа ноќи во негово толкување
=================================================================
Additional_Context:
Song title:ШТО Е ТУКА Е!
Song:
ШТО Е ТУКА Е!

знам дека е тешко
и нема ништо смешно
не лути се, ајде
што е тука е!

ако никој нејќе
појќе да те сака
може ти ќе сакаш
што е тука е!

но има нешто тука
кога срце пука
нишани и утка
што е тука е!

кога срце пука
до крај биди јунак
со последна љубов
пукај во себе!

ако никој нејќе
појќе да те сака
може ти ќе сакаш
што е тука е!
=================================================================
Additional_Context:
Song title:
Song:
ДЛАНКОПИС

плукни ја во дланките линијата на судбата
и протриј ги дланките за да си ја сковаш

плукни ја во дланките линијата на срцето
и протриј ги дланките за да си го згрееш

плукни ја во дланките линијата на животот
и протриј ги дланките за да си го вратиш

погледни го штотуку згазениот човек
згазениот човек надолу се свиткува
погледни ја штотуку згазената трева
згазената трева нагоре се исправа

зариј го во дланките моливот и орај
орај и преорувај, прецртувај, преболувај
=================================================================
Additional_Context:
Song title:КОЈ МОЖЕ ДА РАСИПЕ ЕДЕН ВАКОВ ДЕН
Song:
КОЈ МОЖЕ ДА РАСИПЕ ЕДЕН ВАКОВ ДЕН

се прашувам од каде таков мир на бродот
гледаме бранот го крева хоризонтот
и бргу ќе стигне на нашиов брег
но кој може да расипе еден ваков ден

треба ли да боли и пред да боли
крајот на светот во џебно издание
можеби ноќва ќе клекнеш да се молиш
но кој може да расипе еден ваков ден

знам дека се точни црните прогнози
еден ден ќе скапеме но сѐ уште сме сочни
црвот ги гризе јаболката со ред
и кој може да расипе еден ваков ден

треба ли да боли и пред да боли
крајот на светот во џебно издание
можеби ноќва ќе клекнеш да се молиш
но кој може да расипе еден ваков ден
=================================================================
Additional_Context:
Song title:СТАРАТА БОЛКА
Song:
СТАРАТА БОЛКА

решив да ја тргнам од животот жалта
ко таткото на Буда за синот што решил
розовите очила на нос ги ставам
јак аналгетик и антиестетик

но сѐ уште нешто внатре ме јаде
однатре нешто крвта ја труе
еднаш штом влезе боли за навек
штом ќе ја допреш, видиш и чуеш

за старата болка еден е лекот
може да преболи, знај, уште утре
но ако во вино ја удавиш среќно
несреќно така и радост ќе умре
=================================================================
Additional_Context:
Song title:ХРАБРОСТ ВО ЧАШАТА
Song:
ХРАБРОСТ ВО ЧАШАТА

дур ја свртив главата
ти ми тури два часа
храброст во чашата

ако е во виното
зборлеста вистината
сега кога полека
неправедно испарува
без него пак нем ќе сум
лажовен кукавица
=================================================================
Additional_Context:
Song title:
Song:
СЕБЕПРИФАТИЛИШТЕ

кај што се ѓаволите таму се ангелите
не барај го Бога на безбедно место
и немој да молиш мирно да спиеш
не се родил човек кој сонува чесно

рече дека повторно сакаш да си љубен
да влезеш угул гол во морето луѓе
и нема да се плашиш повторно да љубиш
и после да ги лижеш срцевите лузни
и нема да се срамиш кога ќе те видат
кај влегуваш смрзнат малку да се згрееш
во својата кожа, сопствено мачилиште
најтоплото на светот – себеприфатилиште

кај што се ѓаволите таму се ангелите
не барај го Бога на безбедно место
и немој да молиш мирно да спиеш
не се родил човек кој сонува чесно
=================================================================
Additional_Context:
Song title:МАЈКО
Song:
МАЈКО

на крајот на смеата
детето се сокрива зад сукњата
на крајот на плачката
дете се разгалува во кујната
на крајот на денот
ѕвездите се назад во вселената
на крајот на домот
камењата се враќаат во земјата
на крајот на збирот
никој не ги собира парчињата
на крајот на здивот
човекот си оди во мајчината
=================================================================
Additional_Context:
Song title: КОРЕЊА
Song:
КОРЕЊА

малку дрвја живееја во градот меѓу луѓето
малку луѓе живееја в шума меѓу дрвјата

таа
измелезена
спиеше под искалеменото дрвце
беше целосно задоволна
немаше многу за сонување
плодовите сами од себе паѓаа на земјата

таа спиеше
и на сон виде како спие и сонува под дрвцето
никогаш никој не сонувал толку реалност
никогаш никој не пуштил толку корења
=================================================================
Additional_Context:
Song title:ЗАБРАНЕТО ОВОШЈЕ
Song:
ЗАБРАНЕТО ОВОШЈЕ

од година во година
сѐ повеќе папсувам
пониско извишувам
потесно разгранувам
од година во година
пуштам в земја окови
исушени корења
пресушени токови
од година во година
ништо не се менува
редовно разлистувам
бесцелно расцветувам
и не фрлам озгора
не давам со години
зрели сочни плодови
на усните сокови
=================================================================
Additional_Context:
Song title:СВРЗАНИ САДОВИ
Song:
СВРЗАНИ САДОВИ

срцата чукаат
двотактно пумпаат
твоето во моето
моето во твоето
сега се врзани крвните садови
делиме среќа, делиме јадови

ја легнав меѓу нас најрамната либела
куќата на љубовта мајсторски ја кренав

срцата чукаат
двотактно пумпаат
моето во твоето
твоето во моето
сега се сврзани крвните садови
подеднакво мераци, подеднакво јадови
=================================================================
Additional_Context:
Song title:РАСИПИКУЌА
Song:
РАСИПИКУЌА

цела една вечност
кревам кула од карти
и не дишам
не кивам
пазам да не падни
редам кец на десетка
на кецот чаша мастика
и после ќе се запијам
неодржлива статика
а в раце убај раце
убај раце в раце
и мојте и твојте
и жално е после
ах, пусти карти
оти не стојте!
ве збирам во купот
си берам греојте
=================================================================
Additional_Context:
Song title:НЕДОПРЕНА
Song:
НЕДОПРЕНА

излези од водата гола и преродена
удави го каменот на срце што тежи
исправи се на брегот чиста и недопрена
не се врти назад, езерото ќе среди

на црното месо електричен намов
на белото криеш три тетоважи
стигнале до нив десетици мажи
еден ги разбра – само тој се важи

сега си најубава
не верувај никому
што кажува инаку
само тој се важи!
само тој се важи!
само тој се важи!

излези од водата гола и преродена
удави го каменот на срце што тежи
исправи се на брегот чиста и недопрена
не се врти назад, езерото ќе среди
=================================================================
Additional_Context:
Song title:КАКО ДА ПРЕПОЗНАЕШ ПРЕДОЧЕНА УБАВИНА
Song:
КАКО ДА ПРЕПОЗНАЕШ
ПРЕДОЧЕНА УБАВИНА

како да препознаеш предочена убавина
а да не се сопнеш од свиркањата
на мангупите по тротоарите
да не паднеш на фалбите
на другарите по меаните
да не треснеш на зависта
за козите на соседите
за сосетките – матурските кралици
убавиците на ѕверовите
трофеите на барабите

како да препознаеш предочена убавина
а да не паднеш на календарите
еротските разгледници во огледалата
по бербениците и фризераите
естетските аџилаци по салоните за мадамите
изложбеното и продажно
себе-фотомоделирање
по инстаграмите

како да препознаеш предочена убавина
ако, одвреме-навреме
не фрлиш по некој антиперископски поглед
длабоко под површината
зад привидот на рекламите
таму каде што сме сите такви
какви што сме самите
некогаш грдите
некогаш убавите
=================================================================