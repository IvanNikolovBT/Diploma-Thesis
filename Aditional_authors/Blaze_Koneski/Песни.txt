Source: Земјата и Љубовта
Author:Блаже Конески
Context: 
„Песни“ — стихозбирка на македонскиот поет Блаже Конески, првпат објавена во 1953 година во издание на „Кочо Рацин“.
Песните застапени во збирката се напишани во различни времснки периоди: првите дваесет песни (од „Зов“ до „Песна“) потекнуваат од 1940-1945, 
поемата „Средба со Жинзифов“ била објавена во 1948 година како дел од збирката „Земјата и љубовта“,
а „Буната Карпошова“ претходно била објавена во 1949 година.
Збирката ги содржи следниве песни: „Зов“, „Пролет“, „Рамнина“, „Приспивна“, „Очај“, „Молитва“, „Шум“,
„Есенско утро“, „Смртна песна“, „Полноќ“, „Сон“, „Песна за маслинките“, „Проштална песна“, „Молитва“,
„Зимен ден“, „Враќање“, „Песна“, „Бура“, „Пустина“, „Песна“, „В крчма“, „Песна“, „Служба“, „Спомен за Славеј“,
„Бдеење“, „Љубов“, „За непознатата“, „Лик“, „Успивање на болно дете“, „Рж“, „Пченица“, „Мак“, „Јаготки“, „Пролетна вечер“,
„Кумановскиот превој“, „Песни за Фауста“, „Навреди“, „Матуранти“, „Икона“, „Гугучка“, „Ангелот на Света Софија“, „Калемегдан“ и „Скопје“,
како и поемата „Средба со Жинзифов“ (значително преработена на повеќе места)
=================================================================
Additional_Context:
Song title:ЗОВ
Song:
ЗОВ

Ах овој есенски ден
со сонце позлатен!

Излези, излези брзо
заедно да проскитаме,
исти луѓе да видиме,
со иста смеа да итаме.

Срцево ми е денеска
детенце неповиено
од светлина опиено,
од овој есенски ден
со сонце позлатен!
=================================================================
Additional_Context:
Song title:ПРОЛЕТ
Song:
ПРОЛЕТ

Ноќеска слушав песна
далечен топол глас,
утрово сонце ме бакна,
затоа весел сум јас.

Очиве ми се смеат,
како да не бидам луд!?
Од поле децата првпат
донесле врбов цут.

Како да не сетам мака
за твојот поглед и рака!

Спомни ме и ти мене
в срмена пролет и драга –
навечер кога со пупки
се реди твојата снага.
=================================================================
Additional_Context:
Song title:РАМНИНА
Song:
РАМНИНА

Ој рамнино рано наутро расонета!
Истај го превезот,
замаглицата на шипје напласти ја,
да гледам како те галат полека
ко дланки сенките од облаците.
Би сакал душава по тебе
килим да ја постелам,
би сакал срцево коњ ’рзак да биде,
по тебе раван да оди,
во правје да се прпела.
Ех таго моја!
Се шириш пред мене како жена настрвена
со очи светнати, колкови престегнати,
жена изгорена,
само не за мене, само не за мене!
=================================================================
Additional_Context:
Song title:ПРИСПИВНА
Song:
ПРИСПИВНА

Кој ли ќе те гушне
со рацете мали
и со златна коса
саноќ да те гали?
Кој сребрена песна
на сон ќе ти пее:
„Надвор ветре дува,
месечина грее.
Надвор лисје шуми,
ројот ѕвезден бега.
Јас те сакам многу,
мој си, мој си сега.
Надвор роса роси
и зокумон спие.
Спи ми, спи ми, сонот
убав нека ти е“.
=================================================================
Additional_Context:
Song title:ОЧАЈ
Song:
ОЧАЈ

Жежок, потен ден се свиткал
и како сач се склопил,
до небо денот се усвитил –
облаците ги стопил.

Сите модри ридје наоколу
сонцето ги избриша.
Се слуша само тешко, полека
пламен кога ќе издишат.

Ништо арно мене сега
што било не ми текнува –
мислата далеку некаде бега,
споменот часум секнува.

Да нема еден човек на светов
од срце да ми е мил!
Колку пепелав, колку клет
животот мој ти бил.

Жежок, потен ден се свиткал,
над куќите се склопил,
до небо денот се усвитил,
облаците ги стопил.
=================================================================
Additional_Context:
Song title:МОЛИТВА
Song:
МОЛИТВА

Девојче занесен што му се молам,
мртвите вечери што ми го знâт,
о колку слатка шедбата беше
со него далеку по темен пат.

А сега болен јас му се молам
на ликот в сништа што ми се вкрал,
веселба јасна, веселба јасна
ил црна мака да би ми дал.

Ил црна мака, само да ѕуни
музика в срце, в бескраен шир.
... Но место песна влегува в срце
некаков смрзнат, безвучен мир.

И ти се губиш печална, зашто
угасна љубов во крвав свет.
Наутро болен од сон ме буди
гарванско јато во стрвен лет.
=================================================================
Additional_Context:
Song title:ШУМ
Song:
ШУМ

Почини, немирна душо,
не блуди в приквечер бледна,
во есенска.
Листот е попаднат веќе,
и ако шум се слуша,
шум е од тага една,
од есенска.
=================================================================
Additional_Context:
Song title: ЕСЕНСКО УТРО
Song:
ЕСЕНСКО УТРО

Урнати селски гробишта,
ни крст – само влажни камари,
и над нив круша горничка
– на ветрот распната –
плаче со сите тајни дамари.
Темно и кално.
По штура скрка магли газат.
Зад нив
цапалки
вода наполнети
тунат во црвеницата.
=================================================================
Additional_Context:Посветена на Н. Ваpцаров
Song title:СМРТНА ПЕСНА
Song:
СМРТНА ПЕСНА

Посветена на Н. Ваpцаров

Да те изнесат надвор
во стресен, истинат мрак –
дош тура засилен надвор
и нешто шуми надвор
во стресен, истинат мрак.

Мирно да поминеш сам
пред окрвавено зло,
ако си спомниш нешто
веднаш забóрај го.

Умира секој вик
нечуен в темнина
и твојот смртен вик
нечуен загина.
=================================================================
Additional_Context:
Song title:ПОЛНОЌ
Song:
ПОЛНОЌ

Загубен жерав в бескраен мрак,
– в бескрај се гласи самотен вик,
самотен вик –
од ветрот скршен, пред мразни зори,
уморни крилја тој ќе склопи
и ќе доврши незнаен пат.
В бескрај се гласи самотен вик
над мртов град,
самотен вик...
О дали има будно срце
тагата само, и ништо друго,
бескраен само да сети јад –
над мразно поле низ темница
пискот на сама, ранета птица?
=================================================================
Additional_Context:
Song title:СОН
Song:
СОН

Јас сакам да те знам
проѕирна, далечна, мила:
од коприна те ткам,
од јасна ѕвездена свила.

И ти во искреста игра
со виор и сињак, сен и светлина
минеш низ приказен крај,
ти бледо чедо месечинско
минеш низ приказен крај,
и како далечен, и како трепетен,
како радосен ѕвон
ѕуниш во мојот сон.

Јас сакам да те знам
проѕирна, далечна, мила:
од коприна те ткам,
од јасна ѕвездена свила.
=================================================================
Additional_Context:
Song title:ПЕСНА ЗА МАСЛИНКИТЕ
Song:
ПЕСНА ЗА МАСЛИНКИТЕ

Си тече реката –
никому не му е жал
дека општината ги исече маслинките
над вода молкум наведени.

Јас помнам зора:
беше тиок час
кога човек чудно нешто чека
– оздрави ме, зоро рујна! –
и пак
со задуман болскот секнаа ѕвездите горе,
далечно сè ми стана,
светлина, мрак.
Само маслинките тогаш
сами над смирна река
шумеа утеха мека.
=================================================================
Additional_Context:
Song title:ПРОШТАЛНА ПЕСНА
Song:
ПРОШТАЛНА ПЕСНА

Јужи...
И слушаш забрзан шепот
топол и благ,
пролетни водје, црни водје
шумолат в мрак
и капат стреи немирна песна:
тике-так!

Пролетни водје, црни водје
шепотат тажен разговор:
„Сиротно лудо, многу ќе пати!
Утре ќе тргне в далечен крај,
другиден бездриѓан стројник ќе прати
срцето таа ќе му го дај...“
Слушаш – шумолат водје в мрак
и капат стреи проштална песна:
тике-так!
=================================================================
Additional_Context:
Song title:МОЛИТВА
Song:
МОЛИТВА

Да појдеш ноќе в шума
од сите утајум тајно,
на тиха полноќ да втасаш
до едно место знајно.

Ставити трепетни борје
до небо таму се вишат,
тревите околу бујно
опоен омав дишат.

Нема да истрпи веќе
срце што лудува силно,
со викум ти ќе се фрлиш
на земи диво и вилно.

Земјо, радост ѝ треба
на една младешка снага.
Лекуј ме, лекуј, земјо,
од немир темен и тага!
=================================================================
Additional_Context:
Song title:ЗИМЕН ДЕН
Song:
ЗИМЕН ДЕН

Бели се тие чорбаџиски дворје,
див костен во двор се наведува.
Од соба в соба шетка мека жена,
низ прозорец погледува.

Сонченце зимно! Јас во светлината
на зимен ден потонувам
и долго, долго за ноќ раскината,
за меко зборење сонувам.
=================================================================
Additional_Context:
Song title:ВРАЌАЊЕ
Song:
ВРАЌАЊЕ

Се поврати човек во родниот град
по многу време и мака.
Што оставил еднаш тој не најде пак,
тој не најде ништо
да мрази и сака.

И прошета дента по сокаци сам
со надеж за веселба бујна.
И прошета дента, а штом падна мрак,
тој застана мрачен
крај реката струјна.

А пееше долу брзотечен бран
за нешто што неврат го гони,
и човекот сети во душата жал,
му дојде да вика
и солзи да рони.
=================================================================
Additional_Context:
Song title:ПЕСНА
Song:
ПЕСНА

О пеј ми, пеј ми!
Каква песна!
За едно пее
за друго збори:
„Сè што си рекол,
сè што си сторил,
случајно не е,
простено не е.“
=================================================================
Additional_Context:
Song title:БУРА
Song:
БУРА

Колку ненадно иде бурата.
В поле се мрачи, разлава ветар буен.
Демнеме. Сега прва молна ќе светне,
во нас ќе запали силен гнев.
Грмовни тонови, груби, искинати,
и настрвени како душите што ни се
дека во крвје тонеме.
А дали ќе можеш и тивка песна да зачуеш,
како цвет на гради стиснат,
сон, оти смевнато девојче ќе видиш,
како човечкото во тебе да плаче –
дали ќе можеш?
=================================================================
Additional_Context:
Song title: ПУСТИНА
Song:
ПУСТИНА

Пустина студена, таа што ми ветува?
Ни сонце таму нема ни темница.
И само безгласен ветер прелетува –
глува изѕемница!

Животе, таков дар не дарувај ме,
само не тишина, само не тишина!
Не тврда немош и скаменување
во глува вишина!
=================================================================
Additional_Context:
Song title: ПЕСНА
Song:
ПЕСНА

Да лажеш не е можно,
те мори вистина бесна –
срамот и тагата своја
скриј ја во нејасна песна.
И ако кажуваш тогаш
за пусти вечерни села
– два воза во здивен трк
како се сретиле в мрак –
и ако кажуваш тогаш
за крвав месечев изгрев
над темен планински врв
за црвен зрак,
во чудна сказна се слуша
тага на ранета душа.
Да лажеш не е можно,
те мори вистина бесна –
срамот и тагата своја
скриј ја во нејасна песна.
=================================================================
Additional_Context:
Song title:В КРЧМА
Song:
В КРЧМА

1.
Вино што трпко сјае,
зад мене маглен пат –
и глас со ужас таен
што пее зарипнат.

2.
Засвире виолината,
низ крчма залипан тон –
и плаче горко тишината
небаре дете во сон.
=================================================================
Additional_Context:
Song title:ПЕСНА
Song:
ПЕСНА

Кај се дните кога песна
ме крилеше толку пати?
Тие нема да се вратат
но песната ќе се врати.

Не сум сива, прашна душа
што се свила и што трае.
Сакам љубов да ме носи,
во срцево – песна да е
.
Во срцево песна да е,
како пламен да ме гори.
Со збор страшен меѓу двајца
таа мене да ми збори.
=================================================================
Additional_Context:
Song title:СЛУЖБА
Song:
СЛУЖБА

Ме дарува младоста луда
да живеам со тебе ведно.
Јас не барам од тебе чуда,
те молам само за едно.

Милозлива повеќе биди,
не руши ја нужната дружба.
Со малку сум доволен, види,
зар тешка е оваа служба!
=================================================================
Additional_Context:
Song title:СПОМЕН ЗА СЛАВЕЈ
Song:
СПОМЕН ЗА СЛАВЕЈ

Тој час мој заден спомен да би бидел –
јас тебе, вишен Славеј, би те видел
и оној килим по рудини твои
со златест прелив на илјади бои;
би спомнил како со трепет сум пазел
по таа убост леко да би газел.
На цветна лака се намерив скоро;
не цвеќе било – девојчинско оро,
не цвеќе било – малесорки вити,
со нивна лика гора лика кити.
Тој час мој заден поглед да би бидел,
во сиња магла Струга би ја видел;
од врвот вишен, пред неврат да фатам,
о езеро, јас поздрав ќе ти пратам.
=================================================================
Additional_Context:
Song title:БДЕЕЊЕ
Song:
БДЕЕЊЕ

Мртвило. Синот го нема.
Чувај го, боже, од лошо!
Веќе да згасне се спрема
ламбата кутра во ќошот.

И подзамижува бледа.
Поблизу сенка се мотка.
Мајката молкум ја гледа
нејната насмевка кротка.

Во овој поглед што гасне
полека, меко од сонот,
в зеница морна а јасна
очите мајчини тонат.

И часум сета ја грее
некаква утеха жална,
како да овдека не е,
некаде в далнина дална.

Како да стравот го снема,
маката слабее, мине.
Излези надвор во тремот,
срети го, речи му: сине!

Заспива таа. Без укор
тоне во тишина мека.
Но надвор изгрме пукот,
стресена од сон се штрека.

Сурова година страдна.
Рацете врзани назад.
Кој ли во ноќва падна?
Туѓинци градов го газат.
=================================================================
Additional_Context:
Song title:ЉУБОВ
Song:
ЉУБОВ

Не иди зашто жалосна би била,
и колку да те копнеам – се ледам.
Што младоста во темен неврат скрила
ме влече назад со измамна сила
но зар со подбив тоа да го гледам!
Сум сакал, сега цибрина ме свила,
не иди, љубов, жалосна би била.
=================================================================
Additional_Context:ЗА НЕПОЗНАТАТА
Song title:ЗА НЕПОЗНАТАТА - СПОМЕН
Song:
СПОМЕН
Не да те гонам како итра срна,
не како галаба в рака да те земам –
јас ќе те кријам во моево срце
како во гнездо ластовица скрита,
јас ќе те чувам како таен спомен
со ужас дека те заборавам.
=================================================================
Additional_Context:ЗА НЕПОЗНАТАТА
Song title: ЗА НЕПОЗНАТАТА - РАЗДЕЛЕНОСТ
Song:
РАЗДЕЛЕНОСТ

Тој повев тих и плавен на шалот,
тој блескот црн и мигновен в очи,
но сепак таа разделеност крајна,
ах сепак таа случајност на сето –
па зошто трешти црна веда в срце
како во глуждот на самотен даб?
=================================================================
Additional_Context:ЗА НЕПОЗНАТАТА 
Song title:  ЗА НЕПОЗНАТАТА - ТРЕПЕТ
Song:
ТРЕПЕТ
Те молам запри, не пристапуј близу,
ме граба веднаш сепобеден ужас
и колку да се твојте стапки леки,
јас страдам – божем на срце ми газиш
О тоа пат е на тага и есен
што рони лисја како тихи солзи,
и дека уште прва љубов немам,
те молам запри, не пристапуј близу
=================================================================
Additional_Context:ЗА НЕПОЗНАТАТА 
Song title: ЗА НЕПОЗНАТАТА  - БЕГСТВО
Song:
БЕГСТВО

Кај што си ти – ми нема среќа,
сум темно жеден да те гледам,
сум горко морен да те следам.
О таа штура, штура близост!
Јас минам низ град, лутам в поле,
јас барам тивко и скришно место.
Но таму стои трепетлика
со молскав трепет на твојте плеќи,
пак пред тебе сум јас темно морен,
сум пред тебе – ми нема среќа.
=================================================================
Additional_Context:ЗА НЕПОЗНАТАТА
Song title: ЗА НЕПОЗНАТАТА - ЖЕД
Song:
ЖЕД

А како мреам кога те гледам,
не знае никој, ниту ќе знае.
Тоа е подла жед – ќе речеш.
Тоа е потез на жедна рака
до ѕвезден предел – јас ќе речам.
=================================================================
Additional_Context:ЗА НЕПОЗНАТАТА
Song title:
Song:
=================================================================
Additional_Context:ЗА НЕПОЗНАТАТА
Song title:ЗА НЕПОЗНАТАТА - ГРАБЕЖ
Song:


ГРАБЕЖ

Да можев да те грабнам како змев
со силни вилни ветришта и мрак,
па макар колку омразен и грд
и свесен дека пак презрен ќе бидам,
но барем сиот опиен за час
од силата на таков грабеж див.
=================================================================

Additional_Context: 
Song title: ЛИК
Song:
ЛИК

Достапни ми се ликовите машки
од кои тврдост и суровост бие,
достапни ми се и муцките врашки
со сета гроза што ја носат тие,
достапни ми се – ги гледам со смешка,
но твојот лик е неизвесност тешка.
=================================================================
Additional_Context:
Song title:УСПИВАЊЕ НА БОЛНО ДЕТЕ
Song:
УСПИВАЊЕ НА БОЛНО ДЕТЕ

Заспи ми, мило, смири се веќе,
болно си, мое сине.
На сон ќе видиш јагне и цвеќе,
болката на сон ќе мине.
„Мајчице, саноќ над мене биди,
чувај ме, страшно ми е:
на пајажинана онаму види
жолт пајак крв што пие!“
Не, сине, тоа месецот грее
и ѕвезди в небесни страни.
Не бој се, мајка саноќ ќе бдее,
нани ми, нанкај, нани.
=================================================================
Additional_Context:
Song title:’РЖ
Song:
’РЖ

Нужна спокојност на подведени старици
и помиреност со судбината.
Некаков говор тих, едноличен, скржав,
зборови сосем секидневни
шепотени од суви усни.
Но кога ветрот ќе задува:
потресување со главите,
нескладно мавтање со рацете,
и некаква песна длабинска, молитвена,
тажна како музика
во летна пладнина – на селска станица.
=================================================================
Additional_Context:
Song title: ПЧЕНИЦА
Song:
ПЧЕНИЦА

Смела исправеност на девојки
кои не се плашат од своите гради.
Модри цвеќиња им се в коса,
рацете силно стиснати до снагата,
а сепак прстите мислено жедно испружени
за прв допир.
Ах, тоа е хор девојчински –
до меѓата на сцената се наднесува,
како сладок талас да нè обгрне чекаме,
но само звуците нè грабаат на една силна песна,
што одушевува, и веднаш нажалува.
=================================================================
Additional_Context:
Song title:МАК
Song:
МАК

Ова е прво одделение од девојченца
на мајски излет излезени в поле.
Тие се држат уште за рака,
бели пеперуги на главички им паднале,
само на едно – црвена,
па сите за да ја видат
на прсти се поткреваат.
Трепетат, трепетат, трепетат пеперужни крилца
од момирокот на сонцето,
блискотно се разлетуваат
и пак се збираат во дечинско оро
со песна проѕирна, ѕвечлива, ѕунлива.
А учителката?
Таа е тополче:
малку понастрана сама на ледината,
далеку некаде се загледала,
сета намовнува од лекиот ветар.

=================================================================
Additional_Context:
Song title: ЈАГОТКИ
Song:
ЈАГОТКИ

Ние сме црвени усни на земјата,
румени нејзини целиви!
Фрли се диво на неа,
бацуј ја, бацуј, бацувај,
дури не сетиш при засенет поглед
дека е целата до тебе стегната
и сладосно издишува.
=================================================================
Additional_Context:
Song title: ПРОЛЕТНА ВЕЧЕР
Song:
ПРОЛЕТНА ВЕЧЕР

Во десет навечер,
во час необичен
се споулавија сите скопски петли:
танчат гаќерите,
јачат бандерите,
од мрачни дворови пискоти летаат
накај небесата светли.
Еј, сè разбудија!
Во градов најглавен
– по пропис ли, по ред ли? –
од кај се изнајде олкава чудија
бедни едноженци петли.

Аа, сега ми е јасно
што кикиригаат страсно!

Во дворот небесен,
далечен, чудесен,
излегла кокошка златна
сета се прелива,
шета горделива
по сињи свилени платна.
Со златни зрна се храни
во тие небесни страни.

Еј, кикиригу!
Еј, кикиригу!
Јачи насекаде тука
машката ука и бука –
дални се небата светли,
жални се скопските петли.

=================================================================
Additional_Context:
Song title:КУМАНОВСКИОТ ПРЕВОЈ
Song:
КУМАНОВСКИОТ ПРЕВОЈ

Кога в Скопско пченицата трае
и ’ржта молчи во надгробна тага,
овде е едно брановито море,
ширина плавна и пучинска песна;
душата – долу таговна и млака –
овде се дипли сè талас по талас
ко што се диплат тие шумни житја
пеејќи: пливај, пливај, пливај еј!
=================================================================
Additional_Context: ПЕСНИ ЗА ФАУСТА - ПРОШЕТКА
Song title: ПРОШЕТКА
Song:
ПРОШЕТКА

Да, ова не е само мисла
а роса, пчели, небо – спас!
Но, Фаусте, ти доста шета,
ај назад веќе. Имаш час.
=================================================================
Additional_Context: ПЕСНИ ЗА ФАУСТА -  ИСКУШУВАЊЕ
Song title: ИСКУШУВАЊЕ
Song:
ИСКУШАВАЊЕ

– Сакаш ли небо од црни очи,
кажи, јас можам сè да сторам.
– Пушти ме, враже, јас треба сега
за јат, јери и јер да зборам.
=================================================================
Additional_Context: ПЕСНИ ЗА ФАУСТА - ЧЕКАЊЕ
Song title: ЧЕКАЊЕ
Song:
ЧЕКАЊЕ

Пак пролет. Вечер. Улица пуста.
Ти чекаш веќе десет лета.
Но нема, нема, нема, нема,
нема да мине Маргарета.
=================================================================
Additional_Context:
Song title:НАВРЕДИ
Song:
НАВРЕДИ

Кога би можел да ги изумам
трите навреди во мојот живот –
ох колку лесно би живеел тогаш!
Но тие тука се, присутни везден,
но тие живи се – будни и в соне,
и тие низ себе сè пречистуваат
со привкус горчливо-тих.
=================================================================
Additional_Context:
Song title:МАТУРАНТИ
Song:
МАТУРАНТИ

Кај се тие испрчени гради,
кај е оној смел и широк чекор,
кај сте нади, кај сте слатки Нади,
зар да трае само горчлив прекор?

Кај е оној поглед жив што гори
како в мрака огневита трага,
кај сте зори, сонувани Зори,
зар да трае само скришна тага?

Нова младост нашата ја втори,
матуранти пак во паркот учат,
а навечер викот им се ори,
низ корзото како река бучат.

Пак го гледам оној широк чекор
во идноста напред: ура! ура!
Лептир-машни, вас чудо ве чека!
Ах да не е оваа матура!
=================================================================
Additional_Context:
Song title: ИКОНА
Song:
ИКОНА

Ти немај зазор од мојве очи
кога те следат со тажна верност:
тие се скромни зографи само
тие се мајстори кротки од Гари
во чудно дело внесени сосем:
тие ти коват позлатен опков
околу твојата света лика.
=================================================================
Additional_Context:
Song title:ГУГУЧКА
Song:
ГУГУЧКА

Гугучке
страсно грлено зборување,
Гугучке
преграб црн околу вратот,
Гугучке
жедост за крилато милување,
Гугучке
жал за милиот и братот.
=================================================================
Additional_Context:
Song title: АНГЕЛОТ НА СВЕТА СОФИЈА
Song:
АНГЕЛОТ НА СВЕТА СОФИЈА

Ти којшто толку време мина
под малтерот на ѕидот мрачен,
пак слободен си в простор зрачен
– о сине тих на мисла сина –
со живот пак ти гори видот
и зори како небо ѕидот.
Но таа лика што се крие
под малтерот на мојте гради
и – утеха од дните млади –
по убост како сестра ти е,
не, нема мајстор да ја спаси,
со мојот живот ќе се згаси.
=================================================================
Additional_Context:
Song title: КАЛЕМЕГДАН
Song:
КАЛЕМЕГДАН

Го сакам ова место покрај Сава
во час на самрак, на стаена врева.
Ко водјето на таа речна става
и мојот дух со спокојство се слева.

Од Калемéгдан сум слегувал често
по скалите под стари влажни сводје
до ова мирно предвечерно место,
до шепотот на тие тихи водје.

Но колку време, какво време мина
од дните кога овде сам сум шетал!
Си текла, реко, в далечина сина
и една младост текла без да се сетам.

И еве пак во самрак сега идам
на брегот речен по патека знајна;
ме сили нешто сè потих да бидам
ко човек којшто наслушува тајна.

Сè потихо се гласи стапка сека
и како бран се слева мојот живот
со ритамот на таа ширна река,
на таа мирна приквечер со здивот.

И јас сум само бран што леко тече,
се плиска, шуми, се смирува, трае,
и макар мрачен неврат да го влече,
но сушноста тој сепак си ја знае.

Јас течам, течам... И своите стапки
јас сам ги слушам на брег како в соне,
јас бран сум студен од гушнати капки
и тонам како песната што тоне.

И покорен на таа плавна песна
се кревам горе па брегот го љубам.
О време, сето брановитост свесна,
зар зеде нешто и зар нешто губам?

Не! Тие стапки во приквечер јасна
ги слушам веќе една вечност цела
и не велам: ти пусто, младост, згасна
а – ти си уште жива, младост! – велам.

И само жалам дека немам спомен
што појарко во свеста да те роди
од овој ритам на стапките, ломен,
од шепотот на тие тихи води.
=================================================================
Additional_Context:
Song title:СКОПЈЕ
Song:
СКОПЈЕ

Ти што ќе стоиш на Газибаба,
потомче – чуј:
одовде и јас Скопје сум го гледал,
а денот беше пролетен, од тие
кога во меко единство се плетат
свежите линии на крововите
и сека топола е – зелен водоскок.
Со поглед малце премрежен сум бил
(одошто – молчам)
но видовит и јасен.
И знај:
јас сетив дека овој повик мој
е најсмел заграб во иднината,
со твојот дух е преграб, јас би рекол,
и како остра секавица сече
век по век тој,
и вика, клика, рика:
Мисли на мене!
=================================================================




