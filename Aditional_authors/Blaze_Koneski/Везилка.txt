Source: Земјата и Љубовта
Author:Блаже Конески
Context: 
„Везилка“ — поетска збирка на Блаже Конески, објавена во 1961 година од издавачката куќа Култура. Во неа се присоединети песните од збирките „Везилка“ и „Стерна“. По повод 100-годишнината од раѓањето Конески, збирката била повторно објавена во 2021 година од издавачката куќа Арс Ламина-публикации
Книгата содржи вкупно 52 песни од двете збирки на Конески — „Везилка“ и „Стерна“. 
ВезилкаЗбирката „Везилка“ опфаќа 37 песни:[2] „Песните“, „Везилка“, „Григор Прличев“, „Снег“, „Ѕвезди“, Без наслов (Девојче пееше на клисорот...), „Ружа“, „Заспивање“, „Виј“, „Галеб“, „Нежност“, „Разделба“, „Игранка“, „Кошмар“, „Песна“, „Тишина“, „Пролет“, „Тајна“, „Врв“, „Смеа“, „Жртва“, „Кафез“, „Река“, „Здравица“, „Од возот“, „Старата“, „Починка“, „Утро“, „Даб“, „Стебло“, „Ластовици“, „Пчелар“, „Јаглен“, „Штип“, „Дете заспано крај езеро“, „Пеперуга“ и „Јоргован“. 
СтернаВо збирката „Стерна“ се содржани 15 песни:[3] „Стерна“, „Одземање на силата“, „Болен Дојчин“, „Пепелашка“, „Љубов“, „Волк“, „Вљубени девојки“, „Реки“, „Тореадор“, „Урнатина“, „Проштавање од Париз“, „Девственици“, „Колумбо“, „Водно“ и „Беласица“.
=================================================================
Additional_Context:
Song title:ВЕЗИЛКА
Song:
ВЕЗИЛКА
1.
Везилке, кажи како да се роди
проста и строга македонска песна
од ова срце што со себе води
разговор ноќен во тревога бесна?

– Два конца парај од срцето, драги,
едниот црн е, а другиот црвен,
едниот буди морничави таги,
другиот копнеж и светол и стрвен.

Па со нив вези еднолична низа,
песна од копнеж и песна од мака,
ко јас што везам на ленена риза
ракав за бела невестинска рака.

Судбинско нешто се плело за века
од двете нишки, два созвучни збора,
едната буди темница што штрека,
другата буди вкрвавена зора.

2.
Везилке, крени наведена лика,
погледај в небо во претпладне златно:
се шари таму и чудесно блика
твојата везба на синото платно

За тебе нема ни вечерен запад,
ти – морно око на трепетна срна.
Две бои таму ти горат и капат,
две шарки твои – црвена и црна.

Зар не се плашиш од јаркоста нивна,
и најмил спомен дека ќе ти згасат?
Зошто се губиш, ти строга, ти дивна,
дните ти минат, прокоби се гласат.

– И најмил спомен што в душа ми блесна
се гаси од нив ко цвеќе без боја.
Но ти што ловиш звук на чудна песна,
ти си ја кажа судбината своја.
=================================================================
Additional_Context: ГРИГОР ПРЛИЧЕВ - НОЖ
Song title: НОЖ
Song:
1. НОЖ

За ова срце сегде острат нож
а ножот веќе забоден е внатре –
и стига само да се засмеам,
ќе сетам веднаш колку длабоко
ме пронижал, со колку танки жилки
на остра болка в гради ’ртил тој.
И тогаш реско усетувам дека
сум избран – сета невола и тага
и сета ропска потиштеност грда
на еден народ да ја истрадам,
молчаливо и тврдо да ја носам.
И бележан со некој пален знак
јас треба да ја сетам цената
на секој подвиг што напред нè води,
дволичноста на сека победа.
О браќа, знајте – не само од подлост
жабурлива јас страдам, што ја газам, –
а тајна чува мојот мрачен молк.
=================================================================
Additional_Context: ГРИГОР ПРЛИЧЕВ - ПАТНИК
Song title: ПАТНИК
Song:
2. ПАТНИК

Јас, суров нервчик, еве гаснам веќе
и божем газам на мраморна плоча.
Црнице збогум, подгрбена мајко,
го надживе ти својот скрбен син,
и вие збогум, о петрински лозја,
со претчувство на ново трпко вино!

Но вие, штири, со кибарни куќи
во кои млачно мусандрите дишат,
баздриѓани, туѓ меѓу вас сум бил,
сум живеел во хмурна меланхолија.
Ве тревожев ко патник што на полноќ
застанува пред портите да клука.
Ме гоневте – рамнодушни и злобни –
а сега дури и гробјето ваши
пак ќе го гонат мојот суров гроб,
и вземи туѓ и притеснет ќе бидам
сè дур не дојде едно ново племе
што ќе ме сака и прослаува.
=================================================================
Additional_Context:
Song title:СНЕГ
Song:
СНЕГ

Завева белиот снег
неколку привични пата.
Долу пред мојата врата
гинат белокрили јата
тихо во спокој мек.

Белиот небесен снег
реди еднолична сказна,
дека е душава празна,
сама пред осуда мразна –
кажува белиот снег.

Шепоти: сам си, сам.
А јас се спремам назад,
нозеве пак да газат
патишта што се мразат –
до денот, што го знам.
=================================================================
Additional_Context:
Song title:ЅВЕЗДИ
Song:
ЅВЕЗДИ

Думам – вие еднаш ми зборевте нешто,
но не думам веќе што и како било,
и залудно да се присетувам сега –
сивило се свило, споменот го скрило.

Думам само – беше на полноќ во Раец,
чкртаа по патот кираџиски коли
и штуркаа, ѕвезди, еднолично штурци
со глас што се моли за тивнати боли.

О ѕвездено небо, мислев дека мој е
зборот како тајна што во мене ѕуни.
Но залудно да се присетувам сега –
зошто да ме буни звук на глуви струни?

Го паметам само тиквешкиот говор
на колари пеши крај чкрипливи коли,
само она тивко штуркање во Раец
и глас што се моли за далечни боли.

=================================================================
Additional_Context:
Song title: РУЖА
Song:
РУЖА

Ружо со лисје како меки усни,
ти цутена на полјанка, те следам,
те следам скришно, девојченце мое,
и само гледам, и само те гледам.

Ружо, јас сакам оној румен звук
што во тебе се таи да го слушнам,
ружо, јас сакам, и ќе дојдам вечер,
ќе дојдам вечер скришем да те гушнам.
=================================================================
Additional_Context:
Song title:ЗАСПИВАЊЕ
Song:
ЗАСПИВАЊЕ

Твоето чудно заспивање
телото уште дури ти гори,
твоето радосно заспивање
ме кори, ме кори!

Прости се твоите ноќни сништа,
љубов девојчински цела –
како да кинеш секоја вечер
од гранка јаболка зрела.

Но сошто јас да ти вратам?
Ме стега свирепа жедност.
Некаков копнеж за тихо прикажување
мрзне во устремена ледност.
=================================================================
Additional_Context:
Song title:ВИЈ
Song:
ВИЈ
Во свеста, како во полноќна црква,
те заклучив. И свеќи ко што бледат
на гасење, ти сега бледиш така,
а сите светци похотно те следат.
Ти тука си заточница за која
јас толку мошни заклинања правам,
и еве веќе настапува часот
и сешто гласи дека ќе се јавам.
Јас идам како оној грозен Виј,
со сиви очи, сиот земја жедна,
да, страшен сум, и дека нежност носам
во тврди грутки – затоа си бледна.
Се ближам како нежен Виј, но веќе
таинствена си повлекла ти црта,
и штом ќе стапам до пределот, остро
се руши понор и со карпи чкрта.
И сиот жеден, песок, јас се ронам
во таа пропаст, и сè веќе гасам.
Јас, Виј, во свеста те домамив мошно,
но, жеден, немам сила да те стасам.
=================================================================
Additional_Context:
Song title:ГАЛЕБ
Song:
ГАЛЕБ

Ти си, но толку далечно млада,
ти досудена како мака
од која во себе глуво се страда,
ти што ќе страдаш некогаш така.
Ако и душите да ни се демнат,
но нема тие да се сретнат,
нема да станат две вити крила
на галеб над море пролетно летнат.
=================================================================
Additional_Context:
Song title:НЕЖНОСТ
Song:
НЕЖНОСТ

Ти само, што ми идеш на сон,
од денот – в предел темно-мрежен
ти една само можеш да кажеш
колку сум тих, и дури нежен.

Иако сонот ми дал право
да сложам сенка на секо чело,
искрено кажи: дали сум те
навредил, еднаш, со какво дело?

Не! Силен, сепак сум се клонел
на власта своја да се решам, –
да не би да ме намразиш тајно,
да не ми идеш, ако ти згрешам.
=================================================================
Additional_Context:
Song title:РАЗДЕЛБА
Song:
РАЗДЕЛБА

Ми иде да те молам:
пристапи како тело,
да видам дека си жива,
не сенка, призрачје бело.

Но за да станеш чиста
тревожна слика на сонот,
сега ме оставаш сам со
прстите што ме ронат.

Да сфатам: оваа делба
вистина открива, значи –
не било, не е стварност
тоа што стварно ме мачи.
=================================================================
Additional_Context:
Song title:ИГРАНКА
Song:
ИГРАНКА

Неколку млади вити тела
што вредат колку вечност цела,
повелба тајно што се слуша
со темен звук се јави в душа,
во една кална ноќ ме гони
во која дождот капки рони,
во ноќта кална да се скитам
само да итам, итам, итам,
за прослава на крвта млада
да има некој и да страда.
=================================================================
Additional_Context:
Song title:КОШМАР
Song:
КОШМАР

Што тажно да заспиваш сам
по ноќ на желби и трескот.
Јас таа тага ја знам.
И зошто тогаш сиот баран блескот
и сета веселба барана?
И зошто, повеќе од тоа, благост
во погледот и зборот наш
за час макар дочарана?
Ах зошто, зошто?
Кога се враќаме
ти пак си студна.
Разочарана
се леди од тебе душава блудна.
Јас сум груб,
јас сум луд
од тој студ!
Не, нејќам јас да биде така.
Ме дави сува рака.
Јас страдам дека сум сам,
во кошмар дека се губам –
а сакам да љубам,
сакам да љубам!
=================================================================
Additional_Context:
Song title:ПЕСНА
Song:
ПЕСНА

Зошто дојдов сега кај што
сме минеле двата ние?

Црвен облак в небо запрел,
прва сенка в поле паѓа.

Мирно долу река дише,
тивко, тивко, тивја патот.

Дална моја, јас што сетив
чуден, мрачен мир ми дава.

Ти си како тивка песна
еден само што ја знае.

Зошто дојдов сега кај што
сме минеле двата ние?
=================================================================
Additional_Context:
Song title:ТИШИНА
Song:
ТИШИНА

Има нешто многу просто –
и тоа е тишина,
има нешто толку тихо –
вишина, ах вишина.

Легни спрема ова небо,
тони во височини,
склопи очи, склопи очи,
уморен си, почини.

Сека птица, сека птица
ќе го свие крилото.
Ти си сега толку мирен,
сам во зеленилото.

Зошто уште, зошто тоа
секидневно збивање?
Има нешто многу просто –
тоа е заспивање.
=================================================================
Additional_Context:
Song title:ПРОЛЕТ
Song:
ПРОЛЕТ

Се бистри матното око на небото,
сончната зеница се присенува.
Есенската седба на моите желби
под снегот, убога, зазеленува.
=================================================================
Additional_Context:
Song title:ТАЈНА
Song:
ТАЈНА

Откриј ми една твоја тајна
па макар колку мала и лесна,
јас ќе ја кријам во себе гробно –
дури не стане песна.
=================================================================
Additional_Context:
Song title: ВРВ
Song: 
ВРВ

Еве на врвот се искачив. Сам.
Тука не ме следи око ничие.
И што? Јас во себе пак го шепотам
жалосниот сон на своето величие.
=================================================================
Additional_Context:
Song title:СМЕА
Song:
СМЕА

Ми секна смеата и жеден за неа
в далечина гинам врволица.
Грлово ми е некако станато
песочна суводолица.
=================================================================
Additional_Context:
Song title: ЖРТВА
Song:
ЖРТВА

О драги предмети, о мили луѓе,
си мислам напати – дај сè да срушам!
Но вие велите: жртвуј ја младоста,
вие ми велите – и јас ве слушам.
=================================================================
Additional_Context:
Song title: КАФЕЗ
Song:
КАФЕЗ

Триесет години. И што е сторено?
Триесет скршени врчки.
Детето во мене е затворено
во еден кафез од брчки.
=================================================================
Additional_Context:
Song title:РЕКА
Song:
РЕКА

По река нагоре! Водата шиба!
Но колку силна е мојава снага,
мускулот како ме слуша!
Низ река надолу сега се спуштам:
колку е спокојна, колку е блага
и колку плавна е мојава душа!

=================================================================
Additional_Context:
Song title:ЗДРАВИЦА
Song:
ЗДРАВИЦА

Нашите чаши се целиваат,
во нив црвеното вино се смее.
Другари, дали сте и вие искрени
како тој усмев што искресто тлее?
Јас имам една желба потајница,
за неа сега си помислувам –
проклето срцево ако ваше не е!
=================================================================
Additional_Context:
Song title:ОД ВОЗОТ
Song:
ОД ВОЗОТ

Ене го крајот во возбуда сина.
Таму детинството мое ми мина.
Плачат оние планини за мене!

Под нив, на падина, се приѕира село.
Зар некој не мавта со шамиче бело?
Плачат оние планини за мене!

Возот одминува сè што ќе срете.
Си било онаму еднаш едно дете.
Плачат оние планини за мене!

Често мислата назад ме враќа.
Животот другаде негде ме праќа.
Плачат оние планини за мене!
=================================================================
Additional_Context:
Song title:СТАРАТА
Song:
СТАРАТА

Цел ден над роданот неми зборови реди.
Навечер со жените на порта седи.
Кротко темницата дише во сокачето.

Сите се прибрале. Настанува штама.
Таа ќе поседи уште малце сама.
Кротко темницата дише во сокачето.

Мракот пред очи се збра и се движи.
Слуша: како познат чекор да се ближи.
Кротко темницата дише во сокачето.

За овој час што до срце ја штрека,
секоја вечер таа чека, чека.
Кротко темницата дише во сокачето.

Најпосле се крева дома да влезе.
„Добровечер“, чкртнува на портата резе.
Кротко темницата дише во сокачето.
=================================================================
Additional_Context:
Song title: ПОЧИНКА
Song:
ПОЧИНКА

Есенва е мирна, просветлена сета.
Човек сака негде далеку да шета.
Убавино, ти ме заморуваш веќе.

Сè ќе минам кое со возбуда мами.
Има такви места каде што сме сами.
Убавино, ти ме заморуваш веќе.

Смирноста е мудра, страсноста е глупа.
Ќе седнам во паркот на некоја клупа.
Убавино, ти ме заморуваш веќе.

И долго ќе седам, со цигара в рака.
Вечерта што иде ќе ја чекам така.
Убавино, ти ме заморуваш веќе.
=================================================================
Additional_Context:
Song title: УТРО
Song:
УТРО

Утрински посетители на паркот,
треба да сте чудни луѓе вие,
треба нешто да ви недостасува!
Ах да го уловам извивот на пајажинана,
ах да го фатам трепетот на сонцето
на овој лист,
ах да го предусетам
летот на белата пеперуга!
Утрински посетители на паркот,
нели исто нешто помислуваме?
=================================================================
Additional_Context:
Song title:ДАБ
Song:
ДАБ

Се суши веќе овој древен даб
и бршлан нему повијат му треба
та сочна убост да му даде тој
и сладок скокот по тврдата кора;
а дабот ќе му даде висок раст
и дален поглед во долината
и ќе му дари заедничка смрт.
=================================================================
Additional_Context:
Song title:СТЕБЛО
Song:
СТЕБЛО

Паднатите лисја ги викаат
тие што уште,
уплашени од неизвесноста на падот,
трепетат на дрвото:
„Дојдете долу да си умреме,
побегнете од ветриштата
во приземна тишина.
Нека остане гол тој јагленосан скелет
да крши црни раце во просторот,
трупот нека му биде корито
за водите на дождот есенски.
А ние густо ќе го обиколиме,
да не може да го пречекори кругот
на своите жолто-златни спомени“.
=================================================================
Additional_Context:
Song title: ЛАСТОВИЦИ
Song:
ЛАСТОВИЦИ

В зори пискаат ластовиците
птици врз кои ноќта и денот се делат,
ние сме брзи совалки – пискаат –
што ткаеме нејасна преѓа на тајната
самракот ни е нашата стихија
и сè што е миговен допир на граница.
Водата со воздухот како ги порабуваме
сте нè гледале,
но нема в небо никаква трага од нашата работа.
Така пискаат ластовиците.
=================================================================
Additional_Context:
Song title: ПЧЕЛАР
Song:
ПЧЕЛАР

Кога ќе помислам дека сум можел
да станам пчелар во мојот живот,
дека пчеларството е мојата сушност:
сетувам мирис од матерка,
дочувам дален приспивен повик
дури од моето детинство селско,
како се кротат роени пчели
„мат-мат-матице!“
и живо ројот зоврен го гледам
кога се фаќа на маслинката
околу сиот позлатен од сонце.
Надежна моја пролетна песно!
=================================================================
Additional_Context:
Song title:ЈАГЛЕН
Song:
ЈАГЛЕН

Само да замижам –
тој веќе расте од подземноста,
безоки, црни, грижни старци
се исправуваат пред мене,
нивните чела со строги брчки
ми се внесуваат в лице,
ако ги стиснам посилно клепките –
црн, тој на карпи се трупа,
веќе ме надраснал,
ме поклопува,
крцкаво ме зглобува во себе,
и јас сум веќе
в подземен рудник
црна грутка што си шепоти:
можам да горам!
=================================================================
Additional_Context:
Song title:ШТИП
Song:
ШТИП

Два рида со сиви погледи,
стисната, студена усмевка.
Пладневна сувост на стените.
Не расправајте ми за оние стари куќи долу
што се ронат,
раскажете ми за една убава љубов
тука што поживеала.
=================================================================
Additional_Context:
Song title:ДЕТЕ ЗАСПАНО КРАЈ ЕЗЕРО
Song:
ДЕТЕ ЗАСПАНО КРАЈ ЕЗЕРО

Ти спиеш малечко
а езерото се замислило –
езерото ја подготвува твојата судбина.
Ти спиеш а тоа
со неусетно потплиснување ти влегува в душа
како во заливче со бели камчиња
во кое секое камче се гледа.
Ти спиеш
но и најситното негово набирање
како нишка води до оние гласни таласи
што еднаш ќе се родат, ќе заплачат
и ќе те понесат.
Спиј си детенце
езерото ја создава твојата душа
и мисли за твоите идни возбуди.
=================================================================
Additional_Context:
Song title:БОЛЕН ДОЈЧИН
Song:
БОЛЕН ДОЈЧИН

Кога бев преполн сила
што придојдува како матна речна глава,
кога се сетив вреден за мојот подвиг,
достоен за слава,
кога ми закрепна гласот за најдлабок збор,
раката за најтежок меч,
ногата за најверен ôд –
тогаш се сломив.
Паднав како црешово дрво од премногу род.

Една потсмешлива сенка ми ја издемна трагата,
како змија во гробно камарче се вовлече во свеста,
смеата ми ја урочи, ми ја зацрни тагата –
да се обѕирам подозриво, да думам да шестам.
Тогаш се сетив ситен и смешен и долен, –
се стопи снагата,
капнаа раце,
падна мечот,
паднав болен.

Болен лежам до девет години,
што искинав до девет постели.

Не ги чувствувам веќе своите зглобови,
јас сум расфрлан на тврда ледина
на пеколен пладневен присој,
јас сум раскостен коска од коска,
низ моите коски трева проникнало,
низ таа трева змии се ведат.

Јас копнеам гроб темен и студен –
нема крај без мојот подвиг суден.

Непозната жено, единствена на светот,
сестро и мајко моја, ти што си страдала многу,
ти што си сетила мака до вбигорување,
дојди, сестро златно,
збери ги моите мувлосани коски, не грози се,
состави ме,
повиј ме со триста лакти платно,
речи ми тих реч,
исправи ме,
научи ме пак да одам, мајко,
дај ми в рака меч –
да убијам Црна Арапина.

Да умрам.
=================================================================
Additional_Context:
Song title:ПЕПЕЛАШКА
Song:
ПЕПЕЛАШКА

Јас бев замислен прво во мечтите на едно селско
сираче
гонето од маштеа. Потурната Пепелашка.
Мајко моја, колку сме далеку, колку сме блиску!
Јас бев доен уште во рулче на нива под сенка
на брест,
на жетва под сенка на сноп.
Мајко моја, колку сме далеку, колку сме блиску!
Те носам како ти што си ме носела, тешка
и уште една ронка од нашиот селски воздух в гради
држам
– да ме боли.
Мајко моја, колку сме далеку, колку сме блиску.
=================================================================
Additional_Context:
Song title:ЉУБОВ
Song:
ЉУБОВ

Тие ми шибнаа суво копје в срце,
многу раце стискаа поздраво да го зацврстат.
После рекоа:
„Чекај да раззеленее!“
=================================================================
Additional_Context:
Song title:ВОЛК
Song:
ВОЛК

Пците неспокојно застригоа со ушите
и заквичеа.
’Ртките задраскаа со нокти
по мразот осветлен од месечината.
Негде наблизу подмолно гази
сенката на волкот на љубовта.
Некој свика:
Ујда-да-да, по него, држете го бре!
Зазбиван од гонењето, тој запре,
да земе здив.
Оддалеку се слуша неговото завивање:
Ау, ауу, аууу!
Тоа значи: пак ќе наминам.

Тоа е еден опис на обична ноќ
во смрзнатата шума на моето срце.
=================================================================
Additional_Context:
Song title:ВЉУБЕНИ ДЕВОЈКИ
Song:
ВЉУБЕНИ ДЕВОЈКИ

Тие имаат лице нежно осенчено,
како да паѓа на него сенка од проѕирни лисје,
и лицето неусетно се издолжува.
Тие имаат очи зголемени, замислени и влажни,
како да се плашат од секоја странична изненада.
Тие го наклонуваат така леко челото
да го допрат до усните на саканиот
што им се чинат тогаш како крилца од пеперуга
застаната на тревка – за миг пред да одлета –
а тревката се наклонува.
Тие ги стрелкаат тогаш в преграб рацете
очајнички смело, слепо и неминовно
како весла во разнишано море
пред кое неволно замижуваме.

Боже, дали вистина некогаш сум го доживеал тоа?
=================================================================
Additional_Context:
Song title:УБАВИТЕ ЖЕНИ
Song:
УБАВИТЕ ЖЕНИ

Убавите жени во мојот народ
тие брзо прецутувале
како цут од кајсија
како мајски јоргован.
О неправда!
Тие им припаѓале на неизбрани мажи,
нивните коси дење сплетени во прцлиња
ноќе распуштени по градите и колковите.
Нивниот постап на препелица
набрзо го сопинала унечка,
нивната младост поминувала
како мирис на липа што го одвева ветрот.
Набрзо тие седнувале на порта
со наведната глава и издадени коленици,
со нечујна издишка.
Убавите жени, несреќните жени
тие брзо прецутувале
како цут од кајсија
како мајски јоргован.
=================================================================
Additional_Context:
Song title:РЕКИ
Song:
РЕКИ

Ги пуштив реките да течат
дека се матни, дека мислат гласно,
и може негде некому да речат
што не сум знаел да изразам јасно.
=================================================================
Additional_Context:
Song title:ТОРЕАДОР
Song:
ТОРЕАДОР

Јас долго чекав еден добар збор,
да дојде некој што сиот ме сака.
Омразо, бику, доста твојот рог
со годиње го извивам со рака.
Сум морен веќе од тој натиск див,
и в жили тапа рамнодушност лази.
Омразо, бику, ако потклекнам –
сеедно, гази со копита, гази!
=================================================================
Additional_Context:
Song title:УРНАТИНА
Song:
УРНАТИНА

Урнатина.
Ѕид или камен?
Зелен мов во секоја длабнатина.
Жолт гуштер – домаќин стамен.
Сонце безразлично по урнатината.
Ете ја вистината.
=================================================================
Additional_Context:
Song title:МРАЗ
Song:
МРАЗ

Истината е собата.
Мраз.
Мразулци обата.
Како да не дишело тука дете.
Каква
студена способност
за омраза.
=================================================================
Additional_Context:
Song title:ПОЛНОЌ
Song:

ПОЛНОЌ

Клучот од ламбата чкрапнува,
безмилосна светлост ја мрзне собата.
Детето спие на креветче.
Куклата крај неговата главичка,
само таа ја гледа опасноста,
и крева очајно раце
занемена од страв.
Таа крева очајно раце,
иако на врата стои еден беспомошен човек,
со виновно спуштени раце
и со наведната глава,
иако тој иде да го баци детето.
=================================================================
Additional_Context:
Song title:ПОСЛОВИЦА
Song:
ПОСЛОВИЦА

Кога човек ќе загуби право на смеа
и право да биде умен
да дели правда
да се прави важен
и право дете и жена да сака,
тогаш –
му останува правото
да биде тажен
да умира од мака
да чемрее довек –
тој човек.
=================================================================
Additional_Context:
Song title:ПРОШТАВАЊЕ ОД ПАРИЗ
Song:
ПРОШТАВАЊЕ ОД ПАРИЗ

Преминав со дланка по грапавата кожа на ѕидот
и реков: Збогум, умирај пополека,
Ја допрев со рака оградата од паркот
и реков: Збогум, умирај пополека.
Ја погалив, како случајно, кадравата коса
на зелениката
и реков: Збогум, умирај пополека.
Ги кренав очите кон небото ослепително сино
и реков: Збогум, преминувај пополека,
јас ќе го зачувам твојот спомен.

=================================================================
Additional_Context:
Song title:ДЕВСТВЕНИЦИ
Song:
ДЕВСТВЕНИЦИ

Ни збор за глуждот што подмолно боли.
Сте минале, од љубов гладни, саме.
И една смртта ве запозна голи,
аскети преки – Гоце, Пере, Даме.

Ни еднаш рака на вашето раме
не се допре, што сакала да гушка,
а само сенка бесплотна од знаме
и само колан од студена пушка.

И само на сон сте земале прочка –
забрзани – до оној заден екот,
до оној куршум, в срце, како точка.

Не истина на сонот жедост врена,
не сетивте да стане дребен векот –
ни колку може да навреди жена.
=================================================================
Additional_Context:
Song title:КОЛУМБО
Song:
КОЛУМБО

Ја видов првпат таа земја в зори,
мечтаната – та очиве да пазат
прв одблесок на сини дални гори,
морничавост на бранови што лазат.

За ваму, ребрест, на веслата фатот
ме водеше, без бури да го сразат.
О убав беше в неизвесност патот,
а тажно беше враќањето назад.

И крајот уште потажен ќе бидел –
да мреам, земјо моја, робјаш гонет,
јас, што за простор жеден сум ти идел.

Во темнило и споменот ми тоне –
да не знам веќе дали сум те видел
или пак само сум те сонил в соне.
=================================================================
Additional_Context:
Song title:ПОРТРЕТ
Song:
ПОРТРЕТ

Под тие веѓи
под стреа –
потслон
мрак
сон
на сон смеа.

Тие веѓи
меѓи
на падот во понор
пат во подземни места

темно вретено на торнадо
од кое заоѓа свеста.
=================================================================
Additional_Context:
Song title:ВОДНО
Song:
ВОДНО

На една предесенска падинка, на Водно,
со благо сонце и со мирисна скритост,
тројца лежевме на грб, загледани во небото,
три одамнешни тела
што ја загубиле својата витост.

Топлината на земјата беше милосрдна
и не беа против нас багремите што венат, –
и она благо синило, сè поспокојно кон висината
и сè подалечно натаму,
го води погледот, и модри дамки го сенат.

И бевме веќе сосем во него, откинати
од тежеста што по земи нè влечка, –
следејќи в бескрај една виолетова нијанса
што ветува сè да распреде
за усмевнатата, предоживеана, мудрост дечка.

Но нишката стануваше сè потанка и безболно
се скина,
и ние бевме благо потурнати пред тајните двери,
оставени на милозливоста на сонцето предесенско
што разбира секого
и што со утеха цери.

Тогаш разменивме два-три обична збора
што враќаат кон земјата и звучат без мака.
И бевме задоволни што можеме да го потупаме
грбот на зрелата падинка
со рака.

А кога заслеговме, сонцето беше на заод,
и сите прозорци на градот под нас имаа пројаснети
зеници,
и, обнадежени, нашите чекори газеа леко
по патчето,
и бевме сигурни дека носиме добрина долу –
како некогаш кога бевме млади занесеници.

=================================================================
Additional_Context:
Song title:ПЕСНА НА ЛОЗИТЕ ВО ЛОЗЈАТА НА ВОДНО
Song:
ПЕСНА НА ЛОЗИТЕ ВО ЛОЗЈАТА НА ВОДНО

Ако молчиме немо во сончево пладне
кога е времето тихо и тревките траат,
тоа не е зашто жаламе секоја сама,
тоа е за да биде убаво.

Ако се нишаме од половина кога ветрот ќе задува,
и се наведуваме возбудени една кон друга,
тоа не е зашто ужас од корен нè полазува,
тоа е за да биде убаво.

Ако постиламе сенки на месечина
кога никого нема да нè изненади,
тоа не е за свитците посилно да светкаат,
тоа е за да биде убаво.

Ако сме покорни под рацете на лозјарите,
што ги кастрат нашите гранчиња и ги галат
ластарите,
тоа не е за да родиме грозје и вино,
тоа е за да биде убаво.

Чудни сме ние...
Кој почнал да нè разбира –
земјата му станува сè поблиска,
луѓето сè подалечни.
=================================================================


