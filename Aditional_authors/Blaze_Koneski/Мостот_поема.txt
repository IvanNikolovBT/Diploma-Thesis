Source: Mostot
Author:Блаже Конески
Context: 
=================================================================
Additional_Context:
Song title:
Song:
1.
Кога од земјава мачна
отстапи Немецот поган,
тој, в злоба песосан мрачна,
разнесе пустош и оган.
Тиранот долго што кај нас
сееше ужас и тага –
зад својте петици гнасни
остави крвава трага.
Но мина лутата мака,
и пустош каде што легна,
се крена работна рака,
народ се стегна:
Патје се градат, пруги се прават,
тунели чадат –
шини се стават,
пискоти потфатен лост!
И веќе в зори
со чад и искри
трга
првиот воз.

=================================================================
Additional_Context: 2.
Song title: 2.
Song:
2.
И токму кога сонцето-јунче
изрипа на планината,
одеднаш,
кипната,
бујна,
се провре
низ темен тунел
машината!
Часум подзапре,
срже,
замижа,
удрена од светлината.
Диво закопа,
прилегна,
зовре,
фркна,
и напред јурна,
надолу скокум се фрли,
од радост рикна,
в поле се урна,
ги цепи шините,
бурно
ги сече кривините,
напина гради,
ширина граба,
збива,
бодина,
лета,
размава
развева грива!
Ој напред, напред!
Крај нема полетот!
Лудува земјата,
разлава полето,
пука далечен глед,
молни сонцето сека.
Се шири рамнина и таму сребрена
се точи змијата-река!
На неа сега бодна машината,
таму да мине,
да ја згази,
да ја скине!
Ој напред, напред!
И сè е поблиску,
и веќе јачи железен, силен вик!
Напред!
Уште миг! ...
Но одеднаш
запре...
Болно ги сви мускулите,
писна,
небаре коњ
во трк
над пропаст
на две нозе
обвиснат!
=================================================================
Additional_Context:3.
Song title:3.
Song:
3.
Како прекршен ’рбет
лежи на вода мостот,
бранот тиок и скрбен
плиска железни коски.
=================================================================
Additional_Context:4.
Song title:4.
Song:

4.
Кај мостот тука засилен бој се врза,
падна од дрвјата снегот, зашчека митралез.
Запеа куршум немирна песна и брза,
пукот од бомбите ’рзна. Зачкрта со бес
ножот од мините по срчата небна.
И кога зад мост над градот чад се крена,
и пожар вивна и денот се стемна,
на бегство веќе Немецот се спрема,
пиштат улиците,
ужаси гласат!
На јуриш тогаш минат
борците,
ударниците,
мостот да го спасат!
И загрготе пукот,
од железо чкрт,
куршуми в река се сипат –
во болка таа се витка,
разлава лутата смрт.
Но залудно е сè!
Се кикоти скришно под мост динамит,
ужасен пукот просторот го глуши,
се крши мостот и мртов се руши...
=================================================================
Additional_Context:5.
Song title:5.
Song:

5.
Но еве веќе работа зборна
кај мостот јачи. Викот
и прав се крева. Гори
на сонце челикот.
Во размав казмите светат.
Работат мајстори, обгарена лика,
работи тука младинска чета!
Чука чеканот,
железото чкрта,
размава раце великанот кран,
наоколу се врти
намрштен.
Пиштат шините
под швајс-машините,
искра прска.
Мостот се гради. Станува веќе
небаре болник од болничен одар.
Исправа железни плеќи,
протега раце над водата.
=================================================================
Additional_Context:6.
СКАЗНАТА НА СТАРИОТ МАЈСТОР
Song title:6.
СКАЗНАТА НА СТАРИОТ МАЈСТОР
Song:
6.
СКАЗНАТА НА СТАРИОТ МАЈСТОР
„Мајстори, чујте за син ми сказна,
и вие чујте, синковци млади!
За него тажи душава празна,
за него болка ми кине гради...
Го думам како остана сирак,
во лулка уште, млад сокол сам.
Како сум тиштел, како сум збирал
за да го гледам, јас еден знам.
На мојве раце детето расна,
му бев јас татко грижен и строг
а како мајка се молев гласно
да ми го спасе од болест бог.
Го думам арно во спомен дален
првното запче, и збор, и ôд.
Но како еден до друг сме спале –
остана болка во споменот ...
Спиеше тио јунакот мој,
насмеал мило усте во сонот,
но пуста беше темната ноќ
за татко му од мака гонет.
Јас лежев скинат без капка моќ
и жежок сврдел длабеше в ум,
се вртев тешко на кревет тврд,
и слушав в уши од ужас шум,
и сам ја сакав својата смрт.
Зашто ме дари со мака светот,
да бидам страден за корка леб,
да биде гладно моето дете,
и кровот урнат и огнот слеп.
И мојот Божик да биде тажен,
да дреме беда на мојот кат,
а јас да нема со поглед влажен
да сетам радост никој пат.
Аргатска живот ко лута змија
да дроби снага, лика да пија.
И често така чудно ми беше
за сонот сладок на синот мој,
со тиок усмев како се смешка
в детински сништа заигран тој.
Ме топли драго снагата мала,
ме гали здивот, со жар ме пече,
и ми е чудно, и ми е жално
и јадри солзи без запир течат.
Израсна син ми, бор вишен стана,
му светна в очи на машкост пламен;
се стемна чело во младост рана,
и тврда мисла се спушти таму.
Низ борба нему му мина патот,
го мачи в затвор душман без грев.
Се силев залуд јас да го сфатам,
тој беше сокол, јас робјаш бев!
А кога кај нас повик се крена
да стане народ во крвав бој,
во шумна гора со прва смена
се крена тогај и синот мој!
Три лути зими, три лисни лета
со пушка в раце тој мина в страд,
и вивна светот тој кај што шета
со одбор чета низ смрт и глад.
Низ дим и пламен сив сокол лета
без леки крилје да жижне смад,
ни куршум свирнат од злоба клета
го стигна него во полет млад.
А кога мина година трета
и веќе душман бегаше в јад,
кај мостот овде, на смртта ветен,
тој падна мртов крај роден град.
Тој падна мртов од рака гнасна,
тој тука проли црвена крв,
и заден поглед му тука згасна
ко ѕвезда јасна зад темен врв.
Јас саноќ чекав да чујам чекор,
да тропне син ми на мојот трем,
но ноќта беше глува и мека,
и екот замрен и патот нем.
Го најдов дента кај мостов сразен,
со други сокли во дружна смрт.
Му беше чудно косата мазна,
ја галев долго со дланов тврд.
И после закоп низ градот мина,
одеше народ, пееше хор:
Нека се слави што јунак згина
за својот народ, извишен бор...
И тогаш нешто ме фати, крена,
се напна силно мојата град,
и божем светов друг свет го смена, –
и капна солза за први пат.
Не болка, чудо ми откри таја,
за ошто копнел јунакот мој,
тоа што секи борец го знае
кога во смртта тргнува тој,
тоа што секи човек го таи
длабоко в срце – најубав дар,
но место пожар да вивне сјаен,
што тлее често – запретан жар.
Слобода – толку што сум се мачел,
што значи разбрав тој чуден збор.
А беше закоп. Над гробот мрачен
стоеше народ, пееше хор.
И тогај реков: Мој сине, збогум,
да ти е лека земјата ладна!
За вечен спомен ќе го кренам
мостот во младост каде што падна!
Мајстори, вие имате чеда,
почујте татков зарек и клетва,
младичи, син ми во вас го гледам,
негова тврдост в очи ви светка:
Да прегне секи. Треба да се гради
мостот! Челик тврд нека пишти!
Крв в темел легна. А таква зграда
ни век ја руши, ни бура ја ништи!“
=================================================================
Additional_Context:7.
Song title:7. СКАЗНАТА НА СТАРИОТ МАЈСТОР
Song:

7.
Готов е мостот!
Убавец бодер!
Наутро рано од сон се буди,
протега лак по лак.
Наутро чуден гостин му иде
од модер простор преку ридје,
сонцето – единак!
Сонцето голичко в река скака,
брвнува сето од лад и свежест,
на дно се нурка, плива и шлака,
а мостот фрла од сенка мрежа
и да го фане во неа сака.
Вода се плиска, роса се блиска,
смеа се гласи од бисер јасен,
над река трепка божилак ...
И тогаш
тајно
по шините
далечен трепет се носи,
нечуен
стишен
лек.
Стине
и трпне
од немир мостот!
Морници слатки го лазат.
Премира.
Чека ...
Одеднаш
радосен вик
ја раскина
тишината!
Горе
зад полегат рид
изрипа
машината!
Молскотен поглед
на мостот
метна.
Зеде здив,
прилегна
закопа,
за’ржа
и летна –
надолу се урна,
ги цепи шините,
бурно
ги сече кривините,
напина гради,
ширина граба,
збива,
бодина,
лета,
размава
развева грива!
И ете ја пред мостот.
Шири раце тој!
Со пискот
на гради
му се фрла,
го пали
со здив,
го гали,
го свива,
го стега
в железен преграб,
заглушит,
бурен.
Само за миг.
И веќе напред
в ширина јури,
јури
со победен вик!
Ој напред, напред!
Крај нема полетот!
Лудува земјата,
разлава полето,
пука
далечен глед!
=================================================================
