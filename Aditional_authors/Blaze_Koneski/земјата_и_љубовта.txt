Source: Земјата и Љубовта
Author:Блаже Конески
Context: 
Земјата и љубовта“ — стихозбирка на македонскиот поет Блаже Конески, првпат објавена во 1948 година од Државното книгоиздателство на Македонија,
 а песните застапени во збирката се напишани од 1945 до 1948 година.
 Збирката ги содржи следниве песни: „Тешкото“, „Илинденски мелодии“, „Песната“,
„Писмо“, „На граница“, „Сончева долина (балада)“, „Пролетна песна“, „Весела песна“, Полноќ“, „Утро“, „Караорман“, „Охрид“ и „Дојран“.[2]
Исто така, во неа се вклучени и поемите „Мостот“ (претходно објавена во 1945 година) и „Средба со Жинзифов“,
која подоцна била повторно објавена во збирката „Песни“. Песните „Полноќ“, „Весела песна“ и дел од „Илинденски мелодии“ 
(третата и шестата песна) потекнуваат од времето кога се напишани песните од циклусот „Од стариот нотес“ (1941-1945), 
а другите песни се напишани во периодот од 1945 до 1948 година.
=================================================================
Additional_Context:
Song title:ТЕШКОТО
Song:
ТЕШКОТО
О тешкото! Сурли штом диво ќе писнат,
штом тапан ќе грмне со подземен екот –
во градиве зошто жал лута ме стиска,
во очиве зошто навирува река
и зошто ми иде да плачам ко дете,
да превијам раце, да прекријам лик –
та гризам јас усни, стегам срце клето,
да не пушти вик.

О тешкото! Старци излегуват еве,
на чело им мисла, во очи им влага
и првиот чекор по меката трева
е мирен и бавен, со здржана тага.
Но ’рзнува тапан и писок се крева
и молнија светнува во секој глед,
и напред се пушта, се стрелка, се слева
стегнатиот ред.

До старците момци се фаќаат скокум;
не издржа срце – сив сокол во клетка,
не издржа пламен жив потулен в око,
не издржа младост што сака да летне!
Се залула оро! Се заврте земја,
и чиниш – се корне стресениот век,
и околу трпнат ридиштата темни
и враќаат ек.

И божем се врасло кипнатово оро
со исконска сила за земјава наша
и во него шуми на реките зборот,
и во него рика див ветер и страшен
и во него шепнат узреани житја
и вечерен мирис се разлева тих,
и земјата дише во пролетна ситост
со запален здив.

И душата, чиниш, на родот мој мачен
во тешково оро се уткала сета –
век по век што трупал сè попуст и мрачен
од крвава болка, од робија клета,
век по век што нижел од корава мисла
за радосна челад, за слободен свет,
од песна – за љубов што гине со пискот
ко жерав во лет.

О тешкото! Кога во молк да те гледам,
на очиве магла ми напаѓа сура,
и одеднаш – в бескрај се растега редот
и ридја се губат в пустелија штура –
и еве кај иде од маглата матна
сè сенка до сенка, сè еден до друг –
во бескрајно оро син оди по татка,
по деда си – внук.

Времињата мрачни се нивното поле,
и нивната свирка – на прангите ѕвекот,
а главите им се наведени доле,
и покроце врват – сè чекор по чекор.
О времиња, што ве в мрак родот мој минал,
кој збор ќе ми најде за вашата стрв?!
Кој збор ќе ми најде за ужасот зинат
над пустош и крв?!

Кој број ќе ми каже на лутите рани,
на пламнати ноќи, на пеплишта пусти,
кој на срце болки ќе изреди збрани,
и на очи солзи, и клетви на усти?
О тешкото! Синџир ти беше на робја,
од калеши моми и невести ред,
со врзани раце во плен што ги погнал
насилникот клет.

О тешкото! Синџир ти беше на робја,
дур не стана народ во листена гора,
сè дури со јадот од векови собран
не поведе бујно, бунтовничко оро!
Се залула танец низ крвје и огон,
и повик се зачу и грмеж во чад –
те разнесе сегде бунтовната нога
по родниот кат.

О тешкото! Сега по нашите села
во слобода првпат штом оро ќе сретам,
зар чудно е – солза да потече врела,
зар чудно е – жалба јас в срце да сетам?!
Од вековно ропство, мој народе, идеш
но носиш ти в раце дар златен и пој.
Пченицата твоја триж плодна ќе биде,
и животот твој!
=================================================================
Additional_Context:
Song title: ИЛИНДЕНСКИ МЕЛОДИИ
Song:
ИЛИНДЕНСКИ МЕЛОДИИ
1.
Бел трендафил – ти за мене цутиш,
и ти, моме, мое ќе ми бидиш!
Ти си, младост, за да се радувам,
малој моме за да те милувам!

2.
Молчи, молчи, кутро срце!
дури среќно да ми бидиш,
по апцани, по зандани
многу маки ти ќе видиш.

3.
Сношти жално низ темнина
јаор дрво шумеше.
Само легнав, сам си заспав,
ми се сони чуден сон.
Ми се сони темна магла,
во маглата до два сокла,
од крилје се бисер рони.

Кажи, мајко, стара мајко,
каков показ е?
– Тешка коба, судна мака
коби, сину, твојот сон:
темна магла – темен зандан,
до два сокла – до два брата,
дробен бисер – ситен синџир.

4.
Лудо лежи во зандана,
тешки пранги на нозете,
дробен синџир на рацете.
Никој не иди
лудо да види,
таго ле!
Утре рано ќе отворат,
лудо младо да заберат,
лудо младо dа загубат.
Никој не гласи
лудо да спаси,
таго ле!

5.
Гарване море, црно пиле де!
Лоша коба кобиш, црни гласје носиш.

6.
Многу жал ми падна, многу црна мака,
за твојата младост дека загина.

Силно момче беше, силно срце в гради,
не истрпе срце ропство да го јади!

Ти нарами пушка, одбор чета собра
и планина вати гора зелена.

Те издемна душман, во злоба утаен.
За отплата вика гробот твој незнаен!

7.
Крени се, Гоце војвода,
доста си трпел неправди!

Тебе те чека гората,
тебе те пека полето;
на нива мачни селани,
клетите робје в зандани.

Крени се, сину народен,
поведи народ поробен!

Да ни е пролет пролетта,
да ни е наше полето,
да ни се мили селата,
да ни е радост челадта!
=================================================================
Additional_Context:
Song title:ПЕСНАТА
Song:
ПЕСНАТА

Запеј ја, мнуче, запеј ја
песната Стојановата,
песната јунаковата, –
каде бил Стојан, кај минал,
кај одел Стојан партизан,
како е Стојан загинал
од тие клети фашисти.

Не можам, дедо, да пеам
песна за син ти Стојана –
каде бил Стојан, кај минал,
кај одел Стојан партизан,
како е Стојан загинал –
зашто си многу жалослив.
Кога ќе песна запеам,
крвај ќе солзи пророниш
и мене ќе ме нажалиш.

Запеј ја, мнуче, запеј ја
песната Стојановата.
Гламна е срце татково,
солзата роса од небо.
Кога ќе песна запееш,
роса ми роси на срце –
заш ми е мило за него,
за неговото јунаство,
заш не е Стојан загинат
на тланик дома седејќи,
туку е Стојан загинат
крвава борба водејќи:
последен куршум исфрлил,
последен душман умерил,
последна песна испеал –
така е Стојан загинал.
=================================================================
Additional_Context:
Song title:ПИСМО
Song:
ПИСМО

Ти за цел живот мене
најарен другар ми си –
детството штом ќе го спомнам,
јас тогаш за тебе мислам.

Игрите едни ни беа
и едни дните бели,
дури не дојде денот
и деца нас нè дели.

Далеку еден од други,
идеа писма често –
но само едно го думам
ко звук од полноќна песна.

И кога првпат го четов,
непознат оган ме згоре –
ми беше блиско а чудно,
и нов ми звучеше зборот:

„Јас сакам секогаш тебе
мил другар да те сретам.
Затоа работи и ти
да стане поубав светов“.

Друже, да знаев тогаш
дека во борба ќе згаснеш,
на зборот твој би ја сетил
силата дивна и јасна.

ас после често сум паѓал,
јас немав срце крепко,
но пак сум наоѓал сили
сонцето да го сретам.

И кога в мрак сум тонел
– не можам просто да мислам! –
о колку страшно ми ѕвонел
зборот од твоето писмо.

Не. Нема да ја скршам
твојата силна клетва.
Јас ќе се борам, друже,
да стане поубав светов.

Ти не си за мене мртов.
Ти в спомен живееш свиден.
И дури денеска можам
твој верен другар да бидам.
=================================================================
Additional_Context:
Song title:НА ГРАНИЦА
Song:
НА ГРАНИЦА

Езероно ти го виде:
граница го на две дели.
Но кој бранот би го запрел
открај накрај да не иде,
да не шири крилје бели!

На другион рид се гледа
кралска круна од камења.
Бурандар ја неа редел –
нека знае секој еден,
одавде е кралска земја.

Наше поле сонце свети
а во Грчко облак паднал.
Житјата се таму жални
и дрвјата молчат клети
на грчката земја страдна.

Таму ноќта страшна лази,
таму ноќе села горат.
Житјата ги крвник гази,
крвник прави грозен празник,
коли, беси, пали по ред.

Пак се полнат занданите,
наши браќа во нив гинат.
Лемна ноќ ги голта дните,
тлеат луѓе в пранги свити,
в Беаз-куле, во гроб зинат.

Пече, тишти в срце рана!
Нема веќе тука умир.
Та со пушка народ стана
и напреку гора фана,
што за тешка борба шуми.

По селата војска врви,
Македонец и Грк рамно.
Нека врагот страв го здрви,
нека падне в матни крви
тронот негов, тронот срамен!

Езероно ти го виде:
граница го среде дели.
Но кој бранот ќе го запре
од брег на брег да не иде,
да не шири крилје бели!

А кој бедем ќе го скроти
на народот бранот бурен,
и кој ќе му стане спротив
кога народ ќе се сплоти
тиранството да го урне!
=================================================================
Additional_Context:
Song title: СОНЧЕВА КОЛОНА
Song:
СОНЧЕВА КОЛОНА
– БАЛАДА –
Заседа волча во матна зора
крај горски пат...
И краток пукот и одек громок,
а после – мир и барутен чад...
... Седумте борци паднати в зора
ги носат
в Прилеп
на плоштад.

Одеднаш веста –
црна птица
писна над градот со жален крик.
Здивен и злорад
низ улиците
крвникот мине.
Штик по штик.
Го гризе камен за петиците,
го стрела смртно од сите лица
градот
бунтовник.

И дочул тажна вест за сина
нема да престапи таткото праг,
ни брат со мрачен лик ќе мине
за да го види мртвиот брат.
Не!
Но клета мајка како да трае?
Ја клукна змија,
болка ја сви...
Шамија црна врзува таја
и трча таму со издив стаен
за задно збогум со својот син...

Денот е мрачен. Прсоли дождец.
Попуст и потих е плоштадот.
Седмина лежат во крвав ред.
Стражари стражар изѕемнат над нив,
цинично свети бајонет.

И ете таа дотрча таму,
и замре над нив,
ја зави мрак...
Но ако в очи магла ѝ падна,
со срце мајка го позна страдна
го виде мртов сина си млад.

Ги изви таа во ужас прстите
и прекри лик.
Се стресе сета ко слаба трска
и напна гради...

Но од градите
не се чу вилен,
раздирлив вик.
И само солза низ образ ливна
над мртов строј...
И в миг
ко веда
ја светна силно
безумна мисла,
но мисла дивна:
Не!
Не е тој!
Стаил болка што срце кине,
Одмазда спрема тој в машка град!
И тогаш мајка раствори очи,
поглед што мине над труп и кал,
и како жерав без пат и почин
што тоне в небо со тивка жал.

Се топи в срце тешкиот камен,
и гледа мајка нов, чуден крај,
и жив го гледа сина си таму
како во сонот што си го тај.

Го виде таа во зори рани
по горски срт,
од сите прв, –
колона кај што од партизани
достига вишен планински врв...

Се лула под нив просторот сињ.
Во утрен пурпур небото тоне.
И светнал таму нејниот син
пред румен изгрев
во орлов лет...
Се гласи песна –
горите ѕвонат,
изгрева сонце,
стапува в ред...
Сонцето оди пред таа колона!
=================================================================
Additional_Context:
Song title:ПРОЛЕТНА ПЕСНА
Song:
ПРОЛЕТНА ПЕСНА

Под земи трева, со скришна мисла,
са зима расте, расте.
А в пролет извор зелен и бистер
на бујни извира пласје.

Животот плодно ми се слеа
со тебе, таткова земјо.
В гради, ко в бразда, со тивка смеа
ми никне твоето семе.

Со твојте лозја во листеж еден
јас дишам небо модро.
Со ваква љубов прв пат те гледам,
пченичке, поле родно!

И колку звучна радост ми буди
мостон што ние го прајме.
Та твојот полет ме носи чуден,
о роден, слободен крај мој!

И кога сега песна ми зрее,
знам кому ќе ја речам –
на мојот народ што дивно пее,
што пее в ѕвездена вечер.

О моја младост! Не мисли в пролет
за твојот дел и среќа –
со ’ржта бујна во ширно поле
никне и сињо цвеќе.

На твојот народ со одот силен
и твојот занес иде.
О младост, биди сив сокол крилен,
сив крилен сокол биди!
=================================================================
Additional_Context:
Song title:ВЕСЕЛА ПЕСНА
Song:
ВЕСЕЛА ПЕСНА

Разведри чело намрштено,
толку е убав овој ден!
Доста си седел во мразна соба,
излези, будалче однесен!

Полето малу снежец го покрил,
на сонце сето се смеј и сјај.
Излези таму, насмеј се и ти –
сонцето скокот ќе ти нај!

Зелена тревка таму ќе видиш,
зелена тревка крај колски пат:
сети се оти пак видок има,
две срца да се преграбат.

Денеска многу ти се дава,
толку е убав овој ден!
Не мисли! Летни како пиле
од млада среќа окрилен!
=================================================================
Additional_Context:
Song title:ПОЛНОЌ
Song:
ПОЛНОЌ

Бистра месечина,
полноќ јасникова;
бисерен шепот
мрзне на гранките.

В небо облачиња –
пловат пополека,
цела ноќ – бели
и разделени.
Утре пред изгрев тие ќе починат
сињо-зелени.

О мисло слободна,
чудна височина
те мами, од гради
да летнеш румена
и како ѕвезда, како зорница
да се вледениш во ведорница!
=================================================================
Additional_Context:
Song title:УТРО
Song:
УТРО
Наутро секиден минам
каде што домот се ѕида –
очиве слатко се шират
пораснат штом ќе го видам.

Ноќеска поросил дождец,
скелиња мокри се вишат,
небото миено свети
и влага циглите дишат.

Млад мајстор горе се качил,
сонцето зрње му блиска.
Колку е утрово јасно,
колку е небото бистро! 

Мајсторе, слушај ме, чинам
ја ѕидаш куќава, друже,
не на полјанката пуста
ами во мојава душа.

И нешто во неа празно,
темно и пусто што било,
сега се полни со врева,
со смеа, говор и живот!
=================================================================
Additional_Context:
Song title:КАРАОРМАН
Song:
КАРАОРМАН

Караорман и Славеј Планина,
двајца браќа, два лути ајдути.
Караорман – постариот браток,
а Славеј е брате помалово.
Нигде нема лика над нивната,
нигде нема сила над нивната.
До кај држи рамната Дебарца,
до кај држи пуста Малесија,
до кај држи земја македонска –
за нив народ славна песна пее,
за нивната лика и јунаство.

Караорман и Славеј Планино,
ноќта вари та што ве превари,
ве завари поле пустелио.
Од одење нозе постанале,
од одење снага премалела,
та легнаа браќа да поспијат.
До рамено рамо се гушнале,
со една се сакма наметнале.
Над нив ситни-дробни ѕвезди горат
и ветрец им тивка песна пее,
песна пее за да ги успие.
Но не спие Караорман силен,
а саноќ се тешко издишува.

„Караорман, брате поголемо,
каква жалба на срце те гори
та не можеш саноќ да заспиеш?“
„Ој Славејко, мое мило брате,
јас си имам до две лути жалби.
Жалба ми е личната невеста
што ја клети Турци загубие.
Жалба ми е млада партизанка
што ми падна во борба крвава.
Јас на живот двете ги заљубив
и двете ми мене загинае.
Кај да најдам нивна убавина,
кај да видам нивните очи,
кај да чујам нивното зборвење?“

„Караорман, брате поголемо,
немој толку тага да тагуваш.
Ти погледај дробни ѕвезди над нас,
тоа ми се нивните очи.
Ти наслушај извир кај извира,
тоа ми е нивното зборвење.
Ти мирисни трева ка мириса,
ка мириса смилот и ковилот,
тоа ми е нивнината душа!“.
=================================================================
Additional_Context:
Song title:ОХРИД
Song:
ОХРИД
1.
Ој разбуди се, росо девојче,
ти да погледаш долу полено,
како е поле раззеленето,
и по полето бели сватови –
коњи виловни што разиграле,
песна сватовска што запеале.

– Ој та не ми е поле широко,
поле широко раззеленето.
Ој туку ми е сино езеро,
сино езеро разлелеано.

Ој та не ми се бели сватови,
ој туку ми се бели бранови.

Ој та не ми е песна сватовска,
ој туку ми е песна жалосна.

Шуми езеро, играј езеро,
летај, жгалебче белокрилесто.
Летај долетај мене на рака,
да те затоплам на бели гради!

2.
Три дена веќе езерото,
три ноќи пее бурна песна,
како во чуден занес сето,
како во игра страсна и бесна
бучи и јачи
клика и плачи!

О таква сила! Да можеш така
во занес бескрај сет да тонеш!
Да можеш таков глас да имаш,
над бурни водје да заѕвони,
од сури ридје да се рони!
=================================================================
Additional_Context:
Song title:ДОЈРАН
Song:
ДОЈРАН

1.
На брег има сенчест јаор
– сиња водо, сињо небе! –
Ој девојче што те видов
при стариот јаор тебе!

Кај се најде твоја личост,
кај си расло вита снага?
Во очи ти небо спие
и езерска модра далга.

Низ твоите долги клепки
златно сонце свила точи.
Сиња ми е сета душа
од твоите сињи очи.

2.
„Да
gо видам езеро
то
како фрла далги, далги...“

Што в жална песна се рекло
сега за вистина ми е:
како што срцето в гради –
далгата в брегови бие
3.
Модри ридје, крају свиден,
да би секој вас ве видел!

Да би дошло мало дете,
в грсти вода да си лее,
со камчиња да си игра,
крај езеро да се смее.

Да би дошло лично моме
што го чудна желба влече,
крај езеро да се запре
кога паѓа сиња вечер.

Та момето и момчето
крај езеро ќе се сретат.

Ноќе далга ќе им шепне
и ѕвездите ќе им светат...
Мене ми е уште болка,
на срцево жал ми иде –
толку младост да поминам
а езеро не бев видел.

Крај тополи јас сум стоел
над тажната штама водна.
Јас не знаев колку лична
е земјата моја родна.

4.
Чунчето среде ме носи,
езеро ширно се плиска –
сонцето в далга се дроби
на дробни зрнца од бисер.

Да можев – и да ги зберам
овие мониста в рака,
јас би ги чувал за таја
најмногу што ќе ја сакам.

5.
Види – езероно се разлета,
рашири далги – крилја,
оно во мила игра се гони
со птица лекокрила.

Птицата над него ниско ќе слезе,
бели пењи ќе сигне –
оно со смеа горе се фрла
и сака да ја стигне.

Но веќе птицата в сонце се топи,
клика под небо вишно,
а пак езеро долу се спушта
и сузбивано дише.

Никогаш, езеро, леката птица
не можеш ти да ја стигнеш.
Со тебе таа подбив се бие –
слободна, кликтава, дивна!
6.
Арно – со стариот рибар
на брег да заседнеш вечер,
виното пред вас да тлее
и збор по збор да тече.
Зборот е негов трпок,
со влага езерска пропит,
на чело бранот му врежал
тежок и опален опит.
А уште поарно – в чунче
со момче рибарско да си,
што мерно подига весла
и песна рибарска гласи.
Душата негова жедна
сончева топлина пила.
Од млада става му бие
за живот надеж и сила.
7.
Зад планиње сонце зајде,
на езеро сенка лега...
Збогум Дојран! Пат ме чека,
треба, треба да се бега.

Наугоре патот оди,
го достигнав веќе ридот,
и се свртив – уште еднаш
езерото да го видам.

Јас не можев да се делам
од опулот негов модар –
назад, назад тој ме вика
а јас треба да си одам.

Се издишив гласно тогај –
зошто минеш клето време...
Ој девојче сино око,
барем тебе да те земев!

Барем тебе да те имав,
би сум одел сегде ведар –
в твојте очи би се вѕирал,
езерото би го гледал.
=================================================================

