Source: Големата љубовна песна
Author: Братислав Ташковски
Context: 
Внимавај, еротоманија во дискурсот!
Пред нас стои десеттата книга поезија на
Братислав Ташковски. Има наслов: “Големата
љубовна песна".
Тоа е сјајна, бистра поезија, вo Братислав
Ташковски покажува двa квалификатива кои се
редовни  состојки  која  врвна  уметност:  едноставност
и непрет тенциозност.
Сите големи нешта во уметноста се
едноставни: едноставното е најсложено. Така би
гласел законот на поезијата кој Ташковски се
обидува да го легализира низ негови досегашни
поетски претставувања. Бидејќи го следам од самиот
негов почеток како литерат, знам дека Ташковски низ
сите овие години поетска авантура, постојано се
обидуваше да го достигне оној степен на
"неподнослива леснотија на постоењето" кој најдобро
се  квалификува како висока,  но  едноставна  поезија,
или  она  што  Стефан  Маларме  во  своето  време  го
квалификуваше како "состојба на разреден воздух”.
Кога воздухот кој поетот го дише е разреден,
останува  само дестилатот:  само  она  што  е  неопходно
за живот. Инвентарот на песната се сведува на
минимум: само она што е најважно. Тоа пред
Ташковски  во  македонската  поезија  го  сфатија:  Блаже
Конески,  Петре  Андреевски,  Чедо  Јакимовски,  Анте
Поповски,  Михаил  Ренџов  и  уште  малкумина  други.
Тие, односно нивните песни живееја само од
минимумот. За нив неколкумината, а сега и за
Братислав Ташковски, може слободно да се каже: "Еве
го оној кому и малку му е премногу за песна".
Правам  една  неправда  кога  велам  дека  Братислав
Ташковски го постигна тој степен на "разреден
поетски  воздух"  и максималната  поетска  економија  со
оваа книга. Мислам дека тоа го постигна уште одамна,
пред  три  или  четири  негови  книги.  Сум  се  изјаснувал
за сите: од "Прсти во облаците" (деби), преку
"Демоника", (една од најубавите книги во нашата
современа поезија), "Ангелот и жедната муза", до
"Гола  земја",  во  која  се  наоѓаат  антологиски  песни  на
тема "смрт".
Долго  време  неговата  поезија експериментираше
меѓу романтичарскиот и симболистичкиот занес по
звук  (сонетот  е  на  највисокото  место  во  таа  лична
поетска  хиерархија  на  Ташковски),  и  обидите  да  се
"мудрува"  во  песната,  односно  песната да  се  престори
во мермерен  мавзолеј на мудри  мисли, често и на
границата на есеистички пристап кон светот.
Со други зборови, таа песна беше растргната меѓу
звукот  и  значењето:  нешто  што  е  трајна  дилема  и  за
врвни  светски  поети,  кои  во  еден  миг  преферираат
Енценсбергеровски модел на песна со која треба
"нешто  важно  да  се  каже", а  во  друг  миг  сметаат  дека
таквата  песна  ја  промашува  суштината  на  поезијата,
која е "музичка уметност".
Во  вториов  случај  поезијата  се  разбира  како
еден вид Малармеовски или Рембоовски врв на
самоцелната естетика, еден вид музичка
асемантичност (и затоа - мултисемантизам!) која
заведува со самото свое постоење како уметнички
предмет, со својата материјалност и сетилност,
"тварност"  која  почнува  од  гласовите!  Ни  Братислав
Ташковски  не  остана  отпорен  на  таа  вечна  поетска
дилема: од книга во книга, тој се бореше со таа
Јанусова природа на поетскиот знак: колебливо,
амбигвитетно однесување кон мислата и звукот на
песната.
Најголемите теории и теоретичари на поезијата на
дваесеттиот век се веќе одамна мртви, но поетите
продолжуваат,  и без  нивна помош  да  се  "снаоѓаат",  да
пишуваат песни и самите да го решаваат лажното
прашање: звук или значење? Теоретичарите беа
сурови: Јакобсон е можеби најголемиот "виновник" кој
покажа  дека  поетот  и  нема  некој  широк  избор  пред
себе;  доколку  расте  емотивната  функција  на  јазикот,
опаѓа  референцијалноста  (едноставно  кажано:  колку
повеќе емоција, толку помалку поимна информација во
песната).
Тој  закон  набргу,  по  формулацијата  на  правилото
на парономазијата (повторно Јакобсон, кој друг ако не
тој  брилијантен  ум  на дваесеттиот  век!),  како  и  по
истражувањата  на  Жерар  Женет  (особено  во  неговата
книга "Мимологии"), како и по сознанијата на
претходникот Јуриј Лотман (кој на еден речиси
"природознанствен" начин се занимаваше со
гласовните повторувања на песната!), покажаа дека
истото  важи  и  за  музичката  страна  на  песната:  колку
повеќе музика, толку помалку поимна информација во
песната!  И  обратно:  секогаш  кога  опаѓа  музикалната
страна на уреденост на песната, расте
"информативноста".  Се  разбира,  како  и  многупати  до
сега во литературната теорија, стануваше збор за трик.
Клучот, односно "трикот" е во она "поимна".
Несомнено е точно дека кога поетскиот исказ е
емотивно високообоен, опаѓа "поимната" информација.
Несомнено  е  точно  дека  кога  стихот  е  високоуреден
според правилата на гласовните повторувања,
поимната  информација  опаѓа.  Но,  тоа  важи  само  за
поимната,  односно  и  поточно  кажано - денотативната
поимна  информација.  Што  не  значи  дека  песната  ги
губи  своите  други  типови  информации  (конотати  и
афективни  информации).  И  конотатите  се,  се  разбира,
поимни  информации,  но  тие  се  "изотопи"  на  поимот,
поими  од  втор  и  трет  ред,  проектирани  во  вечниот
семиозис,  односно  пренос  на  знакот  и  одлагањето  на
неговото конечно значење. А тоа е главното
семантичко оружје на песната, нејзиниот скриен
арсенал!
Братислав  Ташковски  тоа  го  разбра,  без  да  биде
теоретичар  на  литературата,  низ  својот  поетски  опит.
Го  разбра  пред  уште  неколку  книги,  кои  беа  високо
вреднувани од стручњаците, од неговите верни и
редовни читатели (меѓу нив и многу поети и
прозаисти), иако онаа книжевна оператива и ефектива
што ја викаме "книжевен естаблишмент" и "книжевни
награди", а која е одамна меркантилизирана, не
реагираше ниту ургентно, ниту промптно. Типично за
нас: ја свртуваме главата од убавото и занаетски
перфектното, се воодушевуваме од грдото и
општествено моќното.
Ташковски,  низ  својата  поетска  практика  сфати
дека  песната  е  совршен  баланс  меѓу  содржината  (она
што сака да се каже) и формата (она "како" се кажува),
меѓу значењето и звукот. Еве само еден мал пример, од
една инаку целосно "есеистичка" песна од оваа
стихозбирка, песна која "гласа за" значењето, ама
сепак  не  се ослободува  од  звукот,  оти  тоа  е  тајната  на
мајсторите на поезијата:
Во овие глуви времиња
Во ов в  в
ие и е
Не чекаат уште тежини,
Не   е е е н
шт т ж
Но добрините се во прогресија.
бри е е пр и
Повторувам:  станува  збор  за  целосно  "мисловна"
песна ("Јас и Ти во овој живот"), дури и за "есеистички",
речиси "прозен" фрагмент, песна која е ориентирана кон
ис-  кажување  поимни  вредности  (песната  "мудрува"  за
тоа  што  се  љубовта  и  животот),  а  сепак,  гласовната
страна  на  уреде-  ност  на  поетскиот  текст  е  еднаква  на
речиси  еуфоничен  симболистички  строеж!  Тоа  е  доказ
дека добриот поет секогаш наоѓа рамнотежа меѓу звукот
и значењето, односно дека - постои единство меѓу
содржината  и  формата  (еве  еден  пример  дека  она што
обично денес помодните теоретичари го сметаат за
"флоскула" на старите теории е жива вистина!).
Ако  тоа  така  се  случува  во  оние песни  кои "гласаат
за" значењето, тогаш може да се замисли како гласовио
перфекционистички се уредени оние песни на
Ташковски  кои  преферираат  звук!  Веројатно  и  во  таа
смисла  треба  да  се  сфатат  оние  негови  настојувања  во
поезијата  да  го  "достигне  својот  врв"  во  "најврната"
поетска уметност - сонетот (види понатаму!). Ролан Барт
не  така  одамна  тврдеше  дека  сите  песни  на  светот  се
занимаваат  со  две  и  само  две  теми:  љубовта  и  смртта,
олицетворени во митемите на Еросот и Танатосот.
И  ништо  надвор  од  тие  две  теми  не  може  да се
случи важно, не само во поезијата туку и во севкупната
уметност на зборот.
Братислав  Ташковски,  од  својата  прва  книга  до
денес, ја потврдува таа екстремно храбра интуиција на
бардот  на  светската  теорија  на  литературата:  сè  што
напиша  досега  Братислав  беше  или  Ерос  или  Танатос.
Без  разлика  дали  пееше  за  смртта  на  таткото  или  на
мајката  (антологиски  песни  испеани  во  претходната
негова,  несериозно  од  критиката  запоставена  книга,
"Гола земја"!), или за љубовта кон жената/жените,
љубовта кон татковината, љубовта кон неговата "тајна
азбука"  и  особено,  уникатното  звучно  "ѕ"  (алузија  на
поезијата),  овој  поет  покажа  дека  е  поет  на  Еросот  и
Танатосот: универзалните поетски архетипови на секој
голем поет.
Уште една забелешка ми се чини важна како
општо својство на поезијата на Ташковски, а повторно
во врска со постигнатата едноставност и економичност
на  поетскиот  исказ.  Номадизмот  е  постојано  и  веќе
општо место во современите теориски дискурси за
литературата.  Се  вели,  барем  во  постмодернистичките
теории  за  литературата,  дека  поетот  е  номад:  тој  нема
свој  куќен  праг,  оти  во  стилот  на  Рацин,  "цел  свет
братски куќа ми е".
Вистинските поети се секаде дома, но тие се
постојано на пат. Нашата еминентна критичарка
Елизабета  Шелева  веќе  подолго  време  се  занимава со
таа  опсесивна  тема  на  денешната,  деконструирана  и
дисеминирана  теориска  и  литературна  практика  и  нè
збогатува  со  се  нови  и  нови  сознанија  на  таа  тема.
Во нејзин стил (иако поскромно) кажано:
Ташковски е номад од прв ред во нашата понова
поетска продукција. Не затоа што буквално би ги
меиувал татковините, адресите на живеење и броевите
на  својот  стан,  туку  затоа  што по  десет  книги  поезија,
за  него  може да  се  каже:  на  своето  поетско  номадско
патешествие тој го носи само она што му е неопходно.
Позната  е  таа  животна  филозофија  на  номадите:  кога
тргнуваат со своите стада, со себе го носат само
најнеопходното  и  најлесното  за  транспорт.  Сè  друго
произведуваат во текот на самото патување. Да се
послужам со книгата на Јакоб Броновски, "Подемот на
човекот", каде тој тип на животна филозофија е
сликовито опишан: номадите со себе не ги носат
тешките буриња за производство на сирење, затоа што
на долгиот пат имаат прилика секаде да наберат
квалитетно  дрво  за  нивно  производство.  Со  себе  ги
носат  животните  кои  даваат  млеко  (од  кое  подоцна  се
произведува сирењето), ги носат уште металните
обрачи за бурињата, потем својот мајсторски занает за
правење  сирење,  и  се  разбира,  најважното -  квасните
габички. Од кои се прави сирењето.
Така,  во  ова  свое  десетто  поетско  патешествие,
Ташковски  решава  да  пее  само  за  Еросот:  за  таа  ука
нему  не  му  се  потребни  многу  реквизити -  љубената
жена,  неговиот  опит  со  зборовите  кои  прават  магични
илузии,  и  се  разбира -  сопственото  срце. Ништо  друго
не  му  е  потребно,  и  оваа  книга покажува  дека  тој  е
длабоко свесен за тоа!

=================================================================
Additional_Context: Разголување
Song title:Заедно, само така!
Song:
Заедно, само така!

Сега, кога долго паметам
не сакам да бидам поинаков.
Твојата коса секогаш
ќе биде младиот ветер утрата што ги буди,
и ј а с
во тој чин не можам да бидам предавник.

Секогаш сум ги сакал овие мигови,
во немоќ и во сила,
но природата е посилна,
сè повеќе ме прави трофеј
што бара место на ѕидот.
Патеката е таа,
само ти ми дозволуваш
да се пронајдам сè уште неизгубен.


=================================================================
Additional_Context: Разголување
Song title:После толку години
Song:
После толку години

Јас сум ненапишан роман.
Го потпирам светот,
ги распознавам времињата по мирисите
како ѕверка од белата шума.
Ех, вечно сум сакал да не љубам толку,
да не се борам за пленот од рацете што бега,
па како луд поет
да испеам нешто,
никој да не разбере што!
Но, пишувањето е страст -
- ако не се разголиш нема ни стих, ни тело.
После толку години
сè уште сум дете и верувам во чуда.


=================================================================
Additional_Context: Разголување
Song title:До крај
Song:
До крај

Секогаш знаев
дека работите нема да ги истерам до крај.
Во овој живот боговите
ја нацртаа правата линија.
Значи,правецот е познат
и мојата Черепница веќе започнува да свети
Ми останува само духот
да пишувам и љубам до крај.
Дотогаш, кога светлината ќе ме затвори
како стара книга
што ќе биде отворена по многу векови.
Затоа, песно моја, одиме до крај.
Сами, над сите и силно!


=================================================================
Additional_Context: Разголување
Song title:Љубовта и законите
Song:
Љубовта и законите

Со потписот ветуваме
дека ќе ја почитуваме врската
што државниот грб
ја формулирал како брачна заедница.
Требаше да мине малку повеќе вода
за да видиме дека тоа било ништо,
парче хартија и толку.
Сега гледаме
ако љубов нема, нема закон.
Јас и ти сме надвор од правилата,
лебдиме и секогаш ќе прашуваме
како и покрај се не паднавме.


=================================================================
Additional_Context: Разголување
Song title:Еден ден
Song:
Еден ден

Тогаш, тој ден,
знам ќе ми простиш за сè.
И за тоа што сум го сторил
и за она што сум го замислил.
Нашиот дом е борилиште,
во него пукаме од најтешки љубовни орудија
и секогаш победуваме.
Во спротивно,
не би бил тоа што сум,
а ти би била инспирација за друга тема.
Животот - злобник
ужива
кога ќе направи такви денови.


=================================================================
Additional_Context: Разголување
Song title:Вечност
Song:
Вечност

Нашата љубов е голема куќа
со лице на ангел.
Во неа ти се лекуваш со музика
а јас со далечини и прашалници
Ако еден ден заминеме
под некое друго небо
во куќата уште долго
ќе треперат нашите сенки
како доказ дека сме живееле
онака како што сме сакале.
Единствено и над сè, така.
Тоа е нашата вечност!

=================================================================
Additional_Context: Разголување
Song title:Филозофско решавање на малата утринска расправија
Song:
Филозофско решавање на малата утринска расправија

Не заслужува оваа сабота
да биде прогласена за ден за кавга.Убеден сум дека до пладне
заедно ќе го констатираме тоа.
Ние сме најголемите туркачи на каменот,
Сизиф за нас е почетник,
аматер во туркање по угорнина.


=================================================================
Additional_Context: Разголување
Song title:Јас, мајсторот
Song:
Јас, мајсторот

Ти ми приоѓаш како никогаш
да не си ме видела.
Твојот шал е бескрајното сино
во кое јас ќе бидам вечниот Икар.
Да, многу ги сакам работите
кои силно ме враќаат назад.
Детето станало оловен војник,
а јас, мајстор на белината.

Се свртуваш,
и додека со внимание
на љубовен одметник ја местам
јаката на твојата розова кошула,
знам дека секогаш сум те чекал.
Не треба да бидам поет-научник
за да го докажам тоа.
Доволно е да создадам мозаик од зборови
кои не можат да бидат нацртани со ништо
Ти се вртиш и со насмевка
ја заклучуваш портата од домот.
Овој ден ќе биде полн со љубов!
=================================================================
Additional_Context: Разголување
Song title:Сега
Song:
Сега

Сега кога сум близу
до половина век живот,
чувствувам
во коските сè уште ми струи
непознатата азбука.
Денес кога сум сам
не треба многу да објаснувам:
мислам дека сè прочитав
и отидов каде што сакав.
Бев тој што сум,
неверојатен и непредвидлив
за да се менувам.
Затоа сè повеќе станувам
дом на тишината
и татко на песната


=================================================================
Additional_Context: Разголување  Миг Според Дебељанов и Вапцаров
Song title:Миг 
Song:
Миг

Според Дебељанов и Вапцаров

Секогаш да те помнам по добро,
и во миговите кога ќе бидам сам
твојот лик да биде мојата ѕвезда.
Сакам вечно да те имам таква,
во сите времиња, добри и лоши,
за да кажам:
„Овој миг е мојот живот".
И во ноќта кога ќе дојдам
ќе те погледнам поинаку од тогаш,
за да знам дека се уште си тука.


=================================================================
Additional_Context: Разголување
Song title:Цвеќето
Song:
Цвеќето

Овој катмер трендафил
е воинот на нашиот двор.
Да зборува
сигурно би прашал
како успеваме во животот
и што ни е најтешко?
Со него
ние сме во трајна синтеза.
Секоја година го пресадувам
и секогаш е тука,
на левата страна под нашиот прозорец.
И тој распарталавен црвен цвеќен војник
живее од љубов
и сосема ме разбира,
кога со острите ножици
ќе отсечам дел од него,
за да го ставиш во вазната
под сликата на мајка ми,
додека сè уште нерасонета
го вариш утринското кафе.
Така синтезата меѓу луѓето и билките
добива многу повеќе од
поетска предиспозиција.


=================================================================
Additional_Context: Разголување
Song title:Бела книга за љубовта
Song:
Бела книга за љубовта

Никогаш не сум барал доказ повеќе
за да докажам дека сакам.
Едноставно,
секогаш сум бил вљубен.
За тоа нека зборуваат моите песни,
фотографиите
и азбуката што моето срце вечно
ќе го вбројува во лесноскршлива материја.
Во мојата историја нема победници,
јас сум тој, кој секогаш позитивно губи.
Затоа најмногу го сакам љубовниот пораз.
Еднаш, на музата & напишав
„никогаш да не ме заборави."
Денес наликувам на гостин
кој секое утро
повторно влегува во својот живот.
Се сеќавам на сите допири,
на мирисите, на pолнотијата
и на косите што го бакнуваа сонцето.
Јас секогаш сум сакал
да верувам дека е така –
жената е нешто што не може,
а да не се сака!


=================================================================
Additional_Context: Разголување
Song title:Ти реков тогаш
Song:
Ти реков тогаш

Пред да нè крунисаат
ти реков дека ти си таа
што треба да ме води.
Јас секогаш сум бил воин
и без борба бргу ќе издишам.
И сега верувам во тоа,
исто како тогаш
кога станавме два дела на едно цело.


=================================================================
Additional_Context: Разголување
Song title:За предметите и вечноста
Song:
За предметите и вечноста

Овие предмети, ако не ги преместиме,
секогаш ќе бидат тука.
Велиш: Зошто?
Затоа што сега е така,
а по неколку илјади години,
некој нов Њутнов закон може и да ги
помрдне.
Јас немам време да докажувам
дека телата можат да се движат и во
мирување.
Ако не го напишам
она што го носам
како ќе го оправдам моето доаѓање,
тука, во оваа соба,
под ова небо,
во твојот живот.


=================================================================
Additional_Context: Разголување
Song title:Јас и само јас
Song:
Енигма
Јас и само јас

ја познавам тајната на мојата љубов.
Сè повеќе личам на месија
што потковува коњи
и наместо вино вечера светлина.
Мојата сабја е мастилото
тоа е мојата енигма,
тоа е сонетот што треба да го завршам
започнат пред многу години
на една станица во северна Италија.
Затоа знам добро да барам,
да мирисам и да најдам
каде се случила љубовта.


=================================================================
Additional_Context: Разголување
Song title:И тогаш..
Song:
И тогаш..

И кога те најдов не поверував
и тогаш страшно мн недостигаше.
Бидејќи секоја најдена љубов
го стега срцето и ме прави минлив.
Затоа секогаш ќе се борам,
и уште повеќе ќе бидам ангел
затворен во облак.

Ако нема такво барање,
со нашето прво наоѓање
како сè да завршило.


=================================================================
Additional_Context: Разголување
Song title:Јас и Ти во овој живот
Song:
Јас и Ти во овој живот

Досега видовме многу,
минавме и таму каде не се минува.
Во игрите демонски
не дадовме никој да нè однесе.
Во овие глуви времиња
нè чекаат уште тежини,
но добрините се во прогресија.
Секогаш има нови почетоци
ние сме храбри за толку.
Јас и Ти во овој живот сме љубовта.
Во сè и над сè!

=================================================================
Additional_Context: Разголување
Song title:Што е љубовта?
Song:
Што е љубовта?

За сакање нема потреба од големи зборови.
Фразите со многу глаголи
се беспредметни.
Можеби,
тоа можеме да го опишеме како мега-настан
во кој дејствуваме само ние,
но прашањето секогаш ќе биде отворено:
Што е љубовта?
Одговорот е секаде во домот,
и тогаш кога забавено ми приоѓаш
и тогаш кога забрзано си одиш.
Одговорот е во спојот на вековите
и сите големи љубови.
Во спротивно сè би било инерција и празнина.
Затоа Шекпир ја создал Јулија,
Пастернак и пишувал на Олга,
а Бодлер бил вљубен во курва.
Јас сето тоа го гледам
во црвеното јаболко што го сечам надве,
во тостот што наскоро
ќе го премачкам со масло
и во твојот поглед кој ми вели
дека малку сум претерал.
=================================================================
Additional_Context: Разголување
Song title:Пијанство
Song:
Пијанство

Дојдов потемен од лани.
Зборовите создале пранги околу вратот.
Ме душкаш како кутре
и велиш дека сум едно големо буре,
дека вака повеќе не може и сл.
Ти велам дека можам
со здивот да нацртам акварел на ѕидот
и дека сакам да го ставам увото
таму каде што започнува сонот.
Ако треба сето тоа и да го измислам,
а тоа го можам.
Потоа во леглото ќе ја нацртам мојата сенка
за повторно да се вратам таму.
Обратно нема, но сепак прашувам:
„ дали сакаш акварелот да биде тажен,
или препознатлив?"
=================================================================
Additional_Context: Разголување
Song title:Ефтинија
Song:
Ефтинија

Во овие искубани времиња
љубовта станала ефтина работа.
Ја ветуваат сите,
од министри до даскали,
од случајници
до обичната продавачка во гранапот
која ќе стори сè
да ти го продаде лебот-бајат.
Боже, колку ниско паднал зборот,
колку нема цена таа дума
што го создаде светот
и Библијата сè уште на плеќи ја носи.
Затоа душо моја
внимавај каде ќе погледнеш
и со кого ќе беседиш за тоа.
Ова не е само време без пердуви,
ова е простор без душа.


=================================================================в
Additional_Context: Разголување
Song title:Како птиците
Song:
Како птиците

Секое утро гулабите
ги поправаат гнездата.
Нивното сакање е повеќе од инстинкт,
за разлика од нас не го прават тоа по навика.
Птиците
во сета таа тескобност
што им ја нуди кафезот,
сè уште оставаат место за ритуалот.
Се додворуваат
гукаат на јазикот препознатлив.
Тоа е предизвикот на сламката што ќе стане
легло,
за нив и најмалото зрнце е важно
бидејќи се перфекционисти.
По враќањето од летот
на саканата & вдахнуваат младо сонце
и заедно во гнездото спијат на облачиња.


=================================================================
Additional_Context: Разголување
Song title:Жолтите ѕвездички во нашата соба
Song:
Жолтите ѕвездички во нашата соба

Кога нема сонце
нив ги отвора светлината
и топлиот здив на старата печка.
Ги гледам како живеат
во таа теснотија наречена вазна.
Како сите живи нешта
и тие се борат за малку повеќе воздух.
Затоа секое утро ги проретчувам,
свенатото го предавам на историјата
и ги негувам.
Им рецитирам стихови
(Лорка многу ги интересира)
и им давам аспирин
за да ја победат болката
од нивното брзо стареење.
За уште малку да му дадат димензија
на нашиот животен простор
и на чинот - грицкање локум со ореви
и голтка кафе без кофеин.


=================================================================
Additional_Context: Разголување
Song title:За сите небиднати љубови
Song:
За сите небиднати љубови

Тоа што било, било!
За сите соништа, прегратки и музи
сега има место само во стиховите.
Да заборавам не можам,
но полека исчезнува стореното.
Останува само желбата
и по некое скриено сладострастие
за она што не било, а можело!


=================================================================
Additional_Context: Разголување
Song title:Сонце мое
Song:
Сонце мое

Ти ми даваш сила
да издржам во ова сивило.
Сега
кога се нема каде
освен тука,
ти си зборот што ме движи,
ти си ветрот што ме спречува далеку да одам.
Не, јас не можам поинаку
да те дефинирам:
без тебе би свенал
и би исчезнал во буквите.
Со тебе сум река
спокојна и бујна,
можам да правам што сакам,
да пишувам, да пишувам...


=================================================================
Additional_Context: Разголување
Song title:Далечина
Song:
Далечина

Сега,
кога сум далеку од дома,
гледам каде припаѓам.
Овде,
сите наши состојби се вонвременски.
Дури и ноќта во туѓото легло
е сигурно тоа.
Знам
повторно мислиш на мене
како на дел што го нема.
Ме бакнуваш преку светлината
и чувствувам како заминувам таму,
да ти кажам дека наскоро сум дома.


=================================================================
Additional_Context: Разголување
Song title:Сам
Song:
Сам

Што барам овде
и зошто сум далеку од тебе?
Птицата го сака ловецот
и затоа заминувам.
Ќе стигнам,
сам како сенката на нашата стреа,
сам како мирисот на дуњата,
сам како зрнцето храброст
пред големата битка.


=================================================================
Additional_Context: Разголување
Song title:Искрено!
Song:
Искрено!

Знам,
сум грешел кон тебе.
Сум бил тоа што не сум!
Го знам и тоа.


=================================================================
Additional_Context: Големата љубовна песна
Song title:
Song:


=================================================================
Additional_Context: Големата љубовна песна - Големата љубовна песна - 1 
Song title: Големата љубовна песна 1.море
Song:
Големата љубовна песна 

1.море

Ова бесно постоење
во иднина ќе се мери
со светлосни години.
Во перспектива секогаш Ти
и инфинитум од твоето име.
Животот е круг
во кој бранува нашето море.
Таму сме зрнца што спијат
на божји клепки.
Љубовта е вода за освојување,
да се плови мора.
Магелан е благодарен
што ја разбивме анатемата:
navigare necesse est!
vivere non est!
За сакањето истото важи:
да се љуби мора
да се живее не!


=================================================================
Additional_Context: Големата љубовна песна - Големата љубовна песна - 2 
Song title: Големата љубовна песна 2.муза
Song:
2.муза

Ти разгалена,
како ислужено тело
гориш на жолтиот песок.
Тебе, те повикав со ветрот
да не бидеш само кожа
пред биковите што свети.
Решив да те вивнам
во душата студено да вриснам,
за сакање казнета да бидеш.
Песно
од збор си родена
во зборови те запретав,
те пуштив како светлина,
вљубена биди
ехото далеку да стигне.


=================================================================
Additional_Context: Големата љубовна песна - Големата љубовна песна - 3 
Song title: Големата љубовна песна 3.оган
Song:
3. оган

Во зборот влегов како странец,
како да не сум го создал,
небаре туѓ здив
попат да сум собрал.
Горам песно моја
во мене спијат темнини,
со потта можам да наводенам пустина,
со солзите да налеам море.
Збогум сенко моја
не дарувај цветови
и мириси женски ветрови.
Огнот е остар
таму љубовта се лекува од гревот
а вљубените од него.


=================================================================
Additional_Context: Големата љубовна песна - Големата љубовна песна - 4 
Song title: Големата љубовна песна 4.зрнце
Song:
4. зрнце
Девојко
ти си зрнце од мракот што бега
Врз белото татниш
и сакаш
дом на стиховите да станеш.
Верувам
најдобро е така,
како метафора создадени
како фраза заборавени.
Јас само пишувам
дека можевме да бидеме едно
и дека постои
љубов по љубовта, сеедно.
=================================================================
Additional_Context: Големата љубовна песна - Големата љубовна песна - 5 
Song title: Големата љубовна песна 5.ангелот
Song:
5. ангелот

Оваа љубов е грешник
на блаженство што ме одбра.
Јас немоќен сум сега
а ти си тело
од љубовта во сонот што бега.

Те гледам како сонуваш,
веќе сме туѓи...
Заврши ангелот
и ги собра своите како ноќта
долги крилја.
Потоа замина,
пред сонцето да направи тркало на небото.
=================================================================
Additional_Context: Големата љубовна песна - Големата љубовна песна - 6 
Song title: Големата љубовна песна 6.патување
Song:
6. патување

А кога се собра дискот
блесокот ја отвори новата строфа.
Песната чади
а ангелот од чадот прави ангелчиња:
Три девојки пијат кафе,
утринско руменило
и пелин во душата.
Одеднаш се отвора невидливиот град.
Луѓето некаде одат,
песната дише:
Девојките залудно си играат со судбината,
убави жени а толку едноставни
во бојата, однесувањето и нивната надменост.
Потоа заминаа прегрнати,
очигледно вљубени
во постоечката вистина на спротивностите
што толку ги одвојува
од останатите простодушни Венери.
Вратата се затвори
Тој дувна и исчезна.
=================================================================
Additional_Context: Големата љубовна песна - Големата љубовна песна - 7 
Song title: Големата љубовна песна 7.бегство
Song:
7. бегство

За песната бегството е предизвик.
Јас, создавачот,
пронајдов место без далечина.
Верувај
од таму, јавнат на глаголи и именки,
ќе го освојам светот.

Некој во твоето око
нацртал куќа и зелени полиња,
на неа диви гулаби
направиле седало од воздишки.
Мојот поглед заминува подалеку,
таму зад полињата,
до твоето име,
кај зборот што сè уште не е предавник,
на здив до Големата песна.
=================================================================
Additional_Context: Големата љубовна песна - Големата љубовна песна - 8
Song title:Големата љубовна песна 8.малост
Song:
8. малост

Во оваа човечка малост
мојата насмевка
има должина на море.
Само сакам да ти ги бакнам стапалата
и да прашам
зошто секогаш заминуваш во девет?

Тогаш ја замразив реката,
за миг поверував во машините,
и денот се роди
на твоето расонето лице.
Потоа молчевме илјада години.
Јас, Ти и ангелот.

=================================================================
Additional_Context: Големата љубовна песна - Големата љубовна песна - 9
Song title:Големата љубовна песна 9.немир
Song:
9. немир

Со кого да зборувам денес?
Не знам дали си близу
да ти посакам немир во леглото.
О, Боже, шефе мој,
прости & ги гревовите,
зар не гледаш, со рацете го создавам
нејзиното тело.
Јас, ангел на Христови години, дознав:
љубовта е голема
расправија со сопствената душа.
Рече ангелот
и полета кон сонцето.


=================================================================
Additional_Context: Големата љубовна песна - Големата љубовна песна - 10
Song title:Големата љубовна песна 10.стратегија
Song:
Те гледам,
си станала стратег
за љубовни маневри.
Но повторно ми веруваш,
слично на Марија Магдалена
се сепнуваш
од стравот, да не ме повредиш
со нешто непромислено.
Знаеш
гревовите ги простува друг,
да сакам не можам поинаку .
Понатаму сè е историја,
поштенска картичка
со многу снег на неа,
сеќавање и морал.
Доколку се уште постои.


=================================================================
Additional_Context: Големата љубовна песна - Големата љубовна песна - 11
Song title:Големата љубовна песна 11.страв
Song:
Песноградителке,
ги изморив крилјата да стасам.
За да разбереш
треба повеќе од желба.
Затоа исчезнувам,
од страв да не се удавам
во сопствената песна,
се повлекувам
на дното од албумот.
Ќе те побарам на небото,
да те видам, и
со рака да те нацртам.
Знам, ќе бидеш поле големо
и само ангел
ќе може да те наслика.


=================================================================
Additional_Context: Големата љубовна песна - Големата љубовна песна - 12
Song title:Големата љубовна песна 12. уште малку малост
Song:
12. уште малку малост

Што да правам,
ги сопирам далечините
колку што можам.
Така ме создале,
песната да ме разгали
и да правам икона од тоа што го сакам.
Да простувам со истата страст,
секако!
Овој град вечно ќе биде тука.
Во него има една љубов
што секое утро
се пресвлекува како утринска роса.
Таа чекори
а ветровите & се поклонуваат.
Јас ја воспевам нејзината коса –
таму спијат моите најубави години.


=================================================================
Additional_Context: Големата љубовна песна - Големата љубовна песна - 13
Song title:Големата љубовна песна 13. јас во тишината
Song:
13. јас во тишината

Ти секогаш ќе бидеш мојот свет.
Ангелот е тука
и нема никаква тајна-
ти си цветот а птицата јас.
Имам многу да ти пишувам
нема толку тишини да слушаат.
Те носам во душата
без тебе сум само почеток.
=================================================================
Additional_Context: Ти благодарам Природо
Song title:Во љубовта секогаш воин
Song:
Во љубовта секогаш воин

За подобро да се слушне последниот здив
додека дишам ќе пишувам.
Како витез без оклоп
ќе се борам за убавината.

Животот е празник
а љубовта светлина.
Не можам поинаку. Забрането е!
Верувам и љубам, значи постојам!

=================================================================
Additional_Context: Ти благодарам Природо
Song title:Се предавам
Song:
Се предавам

Целиот им се предавам сега на стиховите,
да ме забележат,
на боите да ме прикажат таков каков што
сум.
И на звукот да ме пренесе
по разделбата
со моето изморено тело.
Се давам без борба,
и легнувам како сонце
на твоите раце.
Ти го завештувам зборот
Сè што сум создал досега.
Не е многу,
но тоа сум сигурно јас.
=================================================================
Additional_Context: Ти благодарам Природо
Song title:Се може ли без тоа
Song:
Се може ли без тоа

Секој дава од тоа што има.
Сите книги се прочитани
и се прашуваме - што натаму?
Што со големите љубови
низ времето што лебдат?
Се може ли без тоа?
Сега кога не можеме поинаку
твојот поглед
може да прерасне и во празник на тишината
но неми нема да бидеме.
Тој секогаш ќе биде говор,
ќе биде знак
кој според силата на љубовта
вечно ќе создава пат до таму.


=================================================================
Additional_Context: Ти благодарам Природо - Да ги заборавиме пророците(есеј во стихови) .1
Song title:Да ги заборавиме пророците(есеј во стихови) 
Song:
Да ги заборавиме пророците(есеј во стихови)

1.
Философијата
на нашиот малечок живот
нè разликува од останатите.
Имаме доволно сила да не сакаме,
но силно љубиме
како одамна изгорени.
Секогаш како за последен пат.
Во самотијата
постојано барав одговор на прашањето:
Како љубат тие кои тоа не знааат да го
прават?
Или подобро испеано -
оние кои не смеат да љубат никого освен
Бога?
Дали има разлика во таа
и оваа земска љубов?
Замислете затворена страст,
како брод во шише
никогаш што нема да види море.


=================================================================
Additional_Context: Ти благодарам Природо - Да ги заборавиме пророците(есеј во стихови) .2
Song title:Да ги заборавиме пророците 2.
Song:
2.

Тоа е дилемата. Зошто?
Зарем и најголемите аскети
останале девственици, само од страв
да не се заљубат во нешто
што ќе се разликува од Бога?
Нешто никогаш не видено но присутно,
многу повеќе од страста што ја движим
Некаде ќе прочитаме
за некое нетипично однесување
на овие забранети групи за широка бов
Тогаш што?
Освен да потврдиме дека љубовта
постигнала уште една победа
и била повторно над сè.
Во случајот како ерес и над Него!
Над олтарот во кој
само до тогаш, тие како во слепа сила
верувале.
3
=================================================================
Additional_Context: Ти благодарам Природо - Да ги заборавиме пророците(есеј во стихови) .3
Song title:Да ги заборавиме пророците 3.
Song:
3.

И потоа ослободеникако луѓе што повторно се родиле
ќе започнат да го живеат животот
како надополнување на изгубеното време,
повторувајќи ја философијата
која толку ги разликува од останатите
живи суштества.
Тогаш триумфот е тука -
- сакањето никој не може да го сопре.
И навистина -
и во светите книги има места тајни, недокажани,
во кои составувачот оставил простор за можно,
поинакво толкување на пророците
и нивниот од кон љубовта.
=================================================================
Additional_Context: Ти благодарам Природо - Да ги заборавиме пророците(есеј во стихови) .4
Song title:Да ги заборавиме пророците 4.
Song:
4.

За сè да биде така
повторно рака ставиле евангелистите
и го измислиле простувањето.
Таа толку сакана прошка
што дозволува љубовниот грев
да не биде грев.
Затоа во името на псалмот
и ѕимвалот вечно што ечи,
одбраната на грешните во љубовта,
на жртвите на страста, секогаш е иста:
„ Ако љубов немам, тогаш ништо немам...”
За тоа вреди да се живее.


=================================================================
Additional_Context: Ти благодарам Природо
Song title:Да, така е!
Song:
Да, така е!

Природо,
ти благодарам што ме создаде
таков каков што сум.
Да сакам и посакувам,
да чувствувам
и во миговите решавачки
да кажам „да" или „не".
Создателу,
секогаш ќе бидам понизен
што ми дозволи и по малку да пишувам,
да верувам и љубам;
што можам со рацете да чувствувам убост
а со очите страст.
Посебно сум задоволен
што ме направи со недостатоци
да не се разликувам од останатите.
Ти благодарам и за уште многу нешта
но најповеќе што ме скрои таков –
- слаб и немоќен пред убавината.
Големата

=================================================================
Additional_Context: Ти благодарам Природо
Song title:Големата песна
Song:
Големата песна

Овој празник
што наскоро
ќе чукне на нашата врата,
е само знак
дека Господ одамна се родил.
На сламата легнало младото сонце.
Тоа е новиот татко,
на љубовта воинот
на вистината срцето.
Тоа е победата и чудото
што го чува здивот на морето.
И нема сила поголема.
Ангелот пред прагот
кове нова ѕвезда
за песната вечна да биде.
Затоа, скрши го лебот
и налеј од виното.
Тој секогаш бил тука,
утре е Коледе!


=================================================================
Additional_Context: Ти благодарам Природо
Song title:Вечера
Song:
Вечера

Го кршам лебот на четири:
за тебе,
за мене,
за љубовта
и повторно за неа.
Потоа замирисува на темјан
и слушам како крилјата
прават пат низ ноќта.
Се будиме постари од вчера.
На масата е Божјата вечера.
Во нас појадува љубовта.


=================================================================
Additional_Context: Ти благодарам Природо
Song title:Јас сум билка
Song:
Јас сум билка

Знам дека сум најмалото зрнце
во твоите очи.
Прости ми
што крадам зборови
и сакам да пишувам слично на тебе.
Ти секогаш си тука
а јас додека ти сакаш.
Мал сум и во малоста
секогаш ќе бидам тој,
вљубеник во твоите најубави креации.
Ништо повеќе.
Живеам како останатите
и не барам многу:
само љубов и сонце.
Јас сум билка на Твојата нива.


=================================================================
Additional_Context: Ти благодарам Природо
Song title:Ноќва
Song:
Ноќва

Ноќва ќе ја напишам најубавата
песна за мојот народ.
Пред да замине темнината
ќе повикам ѕвезди
за силен хор на нашиот глас.
Ќе стојам под хоризонтот
и како Атлас ќе ја тресам земјата,
да ги разбуди веднаш ангелите
за да го отворат патот
лост со векови што има.
Потоа наши мајстори
ќе направат ново небо,
со формула која црнилото
го престорува извор вода.
Тие со љубов нека го оплочат сводот
за конечно силно да светне.
Поинаку не може,
не сакаме, а можеби и немаме време!


=================================================================
Additional_Context: Ти благодарам Природо
Song title:Зад зборовите
Song:
Зад зборовите

Таму има некој.
Спие
а зборовите му се рожба,
ги продава само за добра песна.
Во просторот
чува еднорог и го храни со стихови,
тој е вардач на грлото
што создава букви и азбуки.
Тој лекува стари именки
и раѓа слики
што никогаш нема да имаат платно.
Тука се пее
за она што создадено треба да биде.
Таму започнува освојувањето,
а тој спие
зборовите ги дава за добра песна.
Еден вокал една лира,
и така со векови...


=================================================================
Additional_Context: Ти благодарам Природо
Song title:Тогаш
Song:
Тогаш

Ако има тогаш
и ако бидам стар и бел
како срцето на северот,
можеби ќе можам да одговорам на
тешките прашања.
Небото и натаму ќе биде небо
и луѓето повторно нема да веруваат.
Цвеќињата ќе ги имаат истите бои
а жените истата насмевка.
Ако бидам стар
сè уште ќе ја држам вратата отворена,
за светлината да ја плете
својата утринска фуга,
а јас и ти
мој животе
ќе глумиме динамика.


=================================================================
Additional_Context: Ти благодарам Природо
Song title:За апокрифите
Song:
За апокрифите

Што можеме да прочитаме таму?
Редови во спротивност
од историјата
или тајни што вечно треба да бидат тоа.
Во суштина
сите забранети книги се исти
го кријат тоа што многумина го знаат.
Таму е вистината
вистина што не смее да биде.
Таму се растурачите на догмата
и љубовите што не треба
противприродни да бидат,
но, за нашето добро поведение
треба да мислиме дека се.
Дали ако дознаеме
дека Тој имал некоја Таа
а Тие имале многу мали Тие,
нешто ќе се смени во нашата верба?


=================================================================
Additional_Context: Ти благодарам Природо
Song title:За сега толку
Song:
За сега толку

Ако не верував во тебе
немаше да ја напишам ова книга!


=================================================================

